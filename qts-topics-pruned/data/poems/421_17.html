<!DOCTYPE HTML>
<html lang="en-US">
  <head>
    <meta charset="UTF-8">
    <title>421_17: 《酬鄭從事四年九月宴望海亭，次用舊韻》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>421_17: 《酬鄭從事四年九月宴望海亭，次用舊韻》元稹</p>
    <p>海亭樹木何蘢蔥　寒光透坼秋玲瓏　湖山四面爭氣色　曠望不與人間同　一拳墺伏東武小　兩山鬥構秦望雄　嵌空古墓失文種　突兀怪石疑防風　舟船駢比有宗侶　水雲滃泱無始終　雪花布遍稻隴白　日腳插入秋波紅　興餘望劇酒四坐　歌聲舞豔煙霞中　酒酣從事歌送我　歌云此樂難再逢　良時年少猶健羨　使君況是頭白翁　我聞此曲深歎息　唧唧不異秋草蟲　憶年十五學構廈　有意蓋覆天下窮　安知四十虛富貴　朱紫束縛心志空　妝梳伎女上樓榭　止欲歡樂微茫躬　雖無趣尚慕賢聖　幸有心目知西東　欲將滑甘柔藏府　已被鬱噎衝喉嚨　君今勸我酒太醉　醉語不復能沖融　勸君莫學虛富貴　不是賢人難變通</p><p><a href="../../model.html#/doc/19436">View poem's topic associations</a></p></body></html>