<!DOCTYPE HTML>
<html lang="en-US">
  <head>
    <meta charset="UTF-8">
    <title>322_12: 《戶部王曹長楊考功崔刑部二院長…因書所懷且敘所知》權德輿</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>322_12: 《戶部王曹長楊考功崔刑部二院長…因書所懷且敘所知》權德輿</p>
    <p>忽驚西江侶　共作南宮郎　宿昔芝蘭室　今茲鴛鷺行　子猷美風味　左戶推公器　含毫白雪飛　出匣青萍利　子雲嘗燕居　作賦似相如　閒成考課奏　別貢賢良書　子玉諒貞實　持刑慎丹筆　秋天鴻鵠姿　晚歲松筠質　伊予誠薄才　何幸復趨陪　偶來塵右掖　空此憶中臺　時節東流駛　悲歡追往事　待月登庾樓　排雲上蕭寺　盍簪蓮府讌　落帽龍沙醉　極浦送風帆　靈山眺煙翠　解頤通善謔　喻指窮精義　搦管或飛章　分曹時按吏　雨散與蓬飄　秦吳兩寂寥　方期全擁腫　豈望躡扶搖　夜直分三署　晨趨共九霄　外庭時接武　廣陌更連鑣　北極星辰拱　南薰氣序調　欣隨眾君子　並立聖明朝</p><p><a href="../../model.html#/doc/15283">View poem's topic associations</a></p></body></html>