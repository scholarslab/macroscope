<!DOCTYPE HTML>
<html lang="en-US">
  <head>
    <meta charset="UTF-8">
    <title>828_13: 《杜侯行》貫休</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>828_13: 《杜侯行》貫休</p>
    <p>天目連天搏秀氣　崢嶸作起心城地　德門鍾秀光盛時　三虎八龍皆世瑞　頃者天厖亂下鯨翻海　烽火崩騰照行在　江表唯傳君子營　劍衝牛斗疏真宰　金昆玉季輕三鼓　煮海懸魚臣節苦　雁影參差瑞煙　荊花燦爛開仙圃　我聞大中咸通真令主　相惟大杜兼小杜　但能至君活國濟生人　亦何必須踏金梯　折桂樹　宣宗懿宗調舜琴　大杜小杜為殷霖　出將入相兮功德深　生人受賜兮直至今　杜侯兄弟繼之後　璞玉渾金美騰口　常言一呼百萬何足云　終取封侯之印大如斗　恭聞吾皇似堯禹　搜索賢良皆面睹　杜侯杜侯　君儻修令德　克有終　即必還為大杜兼小杜　人之戴兮天筆註　國之福兮天固祚　四海無波八表臣　如今而後君看取</p><p><a href="../../model.html#/doc/41314">View poem's topic associations</a></p></body></html>