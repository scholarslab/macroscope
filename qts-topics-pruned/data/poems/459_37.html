<!DOCTYPE HTML>
<html lang="en-US">
  <head>
    <meta charset="UTF-8">
    <title>459_37: 《送毛仙翁（江州司馬時作）》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>459_37: 《送毛仙翁（江州司馬時作）》白居易</p>
    <p>仙翁已得道　混跡尋巖泉　肌膚冰雪瑩　衣服雲霞鮮　紺髮絲並緻　齠容花共妍　方瞳點玄漆　高步凌非煙　幾見桑海變　莫知龜鶴年　所憩九清外　所遊五嶽巔　軒昊舊為侶　松喬難比肩　每嗟人世人　役役如狂顛　孰能脫羈鞅　盡遭名利牽　貌隨歲律換　神逐光陰遷　惟余負憂譴　憔悴湓江壖　衰鬢忽霜白　愁腸如火煎　羈旅坐多感　裴回私自憐　晴眺五老峰　玉洞多神仙　何當憫湮厄　授道安虛孱　我師惠然來　論道窮重玄　浩蕩八溟闊　志泰心超然　形骸既無束　得喪亦都捐　豈識椿菌異　那知鵬鷃懸　丹華既相付　促景定當延　玄功曷可報　感極惟勤拳　霓旌不肯駐　又歸武夷川　語罷倏然別　孤鶴升遙天　賦詩敘明德　永續步虛篇</p><p><a href="../../model.html#/doc/22057">View poem's topic associations</a></p></body></html>