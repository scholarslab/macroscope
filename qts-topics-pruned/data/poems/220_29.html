<!DOCTYPE HTML>
<html lang="en-US">
  <head>
    <meta charset="UTF-8">
    <title>220_29: 《丹青引，贈曹將軍霸》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>220_29: 《丹青引，贈曹將軍霸》杜甫</p>
    <p>將軍魏武之子孫　於今為庶為清門　英雄割據雖已矣　文彩風流猶尚存　學書初學衛夫人　但恨無過王右軍　丹青不知老將至　富貴於我如浮雲　開元之中常引見　承恩數上南熏殿　凌煙功臣少顏色　將軍下筆開生面　良相頭上進賢冠　猛將腰間大羽箭　褒公鄂公毛髮動　英姿颯爽來酣戰　先帝天馬玉花驄　畫工如山貌不同　是日牽來赤墀下　迥立閶闔生長風　詔謂將軍拂絹素　意匠慘澹經營中　斯須九重真龍出　一洗萬古凡馬空　玉花卻在御榻上　榻上庭前屹相向　至尊含笑催賜金　圉人太僕皆惆悵　弟子韓幹早入室　亦能畫馬窮殊相　幹惟畫肉不畫骨　忍使驊騮氣凋喪　將軍畫善蓋有神　必逢佳士亦寫真　即今飄泊干戈際　屢貌尋常行路人　途窮反遭俗眼白　世上未有如公貧　但看古來盛名下　終日坎壈纏其身</p><p><a href="../../model.html#/doc/9547">View poem's topic associations</a></p></body></html>