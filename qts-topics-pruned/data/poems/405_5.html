<!DOCTYPE HTML>
<html lang="en-US">
  <head>
    <meta charset="UTF-8">
    <title>405_5: 《酬翰林白學士代書一百韻（此後江陵時作）》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>405_5: 《酬翰林白學士代書一百韻（此後江陵時作）》元稹</p>
    <p>昔歲俱充賦　同年遇有司　八人稱迥拔　兩郡濫相知　逸驥初翻步　鷹暫脫羈　遠途憂地窄　高視覺天卑　並入紅蘭署　偏親白玉規　近朱憐冉冉　伐木願偲偲　魚魯非難識　鉛黃自懶持　心輕馬融帳　謀奪子房帷　秀發幽巖電　清澄隘岸陂　九霄排直上　萬里整前期　勇贈棲鸞句　慚當古井詩　多聞全受益　擇善頗相師　脫俗殊常調　潛工大有為　遠醇憑酎酒　運智託圍棋　情會招車胤　間行覓戴逵　僧餐月燈閣　醵宴劫灰池　勝概爭先到　篇章競出奇　輪贏論破的　點竄肯容絲　山岫當街翠　牆花拂面枝　鶯聲愛嬌小　燕翼玩逶迤　轡為逢車緩　鞭緣趁伴施　密攜長上樂　偷宿靜坊姬　僻性慵朝起　新晴助晚嬉　相歡常滿目　別處鮮開眉　翰墨題名盡　光陰聽話移　綠袍因醉典　烏帽逆風遺　暗插輕籌箸　仍提小屈卮　本絃才一舉　下口已三遲　逃席衝門出　歸倡借馬騎　狂歌繁節亂　醉舞半衫垂　散漫紛長薄　邀遮守隘岐　幾遭朝士笑　兼任巷童隨　苟務形骸達　渾將性命推　何曾愛官序　不省計家資　忽悟成虛擲　翻然歎未宜　使回耽樂事　堅赴策賢時　寢食都忘倦　園廬遂絕闚　勞神甘慼慼　攻短過孜孜　葉怯穿楊箭　囊藏透穎錐　超遙望雲雨　擺落占泉坻　略削荒涼苑　搜求激直詞　那能作牛後　更擬助洪基　唱第聽雞集　趨朝忘馬疲　內人輿御案　朝景麗神旗　首被呼名姓　多慚冠等衰　千官容眷盼　五色照離披　鵷侶從茲洽　鷗情轉自縻　分張殊品命　中外卻驅馳　出入稱金籍　東西侍碧墀　鬥班雲洶湧　開扇雉參差　切愧尋常質　親瞻咫尺姿　日輪光照耀　龍服瑞葳蕤　誓欲通愚謇　生憎效喔咿　佞存真妾婦　諫死是男兒　便殿承偏召　權臣懼撓私　廟堂雖稷契　城社有狐狸　似錦言應巧　如弦數易欺　敢嗟身暫黜　所恨政無毗　謬辱良由此　昇騰亦在斯　再令陪憲禁　依舊履阽危　使蜀常綿遠　分臺更嶮巇　匿姦勞發掘　破黨惡持疑　斧刃迎皆碎　盤牙老未萎　乍能還帝笏　詎忍折吾支　虎尾元來險　圭文卻類疵　浮榮齊壤芥　閒氣詠江蘺　闕下殷勤拜　樽前嘯傲辭　飄沈委蓬梗　忠信敵蠻夷　戲誚青雲驛　譏題皓髮祠　貪過谷隱寺　留讀峴山碑　草沒章臺阯　堤橫楚澤湄　野蓮侵稻隴　亞柳壓城陴　遇物傷凋換　登樓思漫瀰　金攢嫩橙子　瑿泛遠鸕鶿　仰竹藤纏屋　苫茆荻補籬　麵梨通蒂朽　火米帶芒炊　葦筍鍼筒束　魚箭羽鬐　芋羹真底可　鱸鱠漫勞思　北渚銷魂望　南風著骨吹　度梅衣色漬　食稗馬蹄羸　院榷和泥鹼　官酤小麴醨　訛音煩繳繞　輕俗醜威儀　樹罕貞心柏　畦豐衛足葵　坳窪饒矮　游惰壓庸緇　病塞烏稱鬼　巫占瓦代龜　連陰蛙張王　瘴瘧雪治醫　我正窮於是　君寧念及茲　一篇從日下　雙鯉送天涯　坐捧迷前席　行吟忘結綦　匡床鋪錯繡　几案踴靈芝　形影同初合　參商喻此離　扇因秋棄置　鏡異月盈虧　壯志誠難奪　良辰豈復追　甯牛終夜永　潘鬢去年衰　溟渤深那測　穹蒼意在誰　馭方輕騕褭　車肯重辛夷　臥轍希濡沫　低顏受頷頤　世情焉足怪　自省固堪悲　溷鼠虛求潔　籠禽方訝飢　猶勝憶黃犬　幸得早圖之</p><p><a href="../../model.html#/doc/18983">View poem's topic associations</a></p></body></html>