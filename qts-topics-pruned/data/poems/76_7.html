<!DOCTYPE HTML>
<html lang="en-US">
  <head>
    <meta charset="UTF-8">
    <title>76_7: 《比干墓》徐彥伯</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>76_7: 《比干墓》徐彥伯</p>
    <p>大位天下寶　維賢國之鎮　殷道微而在　受辛纂頹胤　山鳴鬼又哭　地裂川亦震　媟黷皆佞諛　虔劉盡英雋　孤卿帝叔父　特進貞而順　玉床逾皜潔　銅柱方歊焮　奉國歷三朝　觀竅明一瞬　季代猖狂主　蓄怒提白刃　之子彌忠讜　憤然更勇進　撫膺誓隕越　知死故不吝　已矣竟剖心　哲婦亦同殉　驪龍暴雙骨　太嶽摧孤仞　周發次商郊　冤骸悲莫殣　鋒劍剿遺孽　報復一何迅　駐罕歌淑靈　命徒封旅櫬　自爾銜幽酷　于嗟流景駿　丘墳被宿莽　壇扈緣飛燐　貞觀戒北征　維皇念忠信　荒墳護草木　刻桷吹煨燼　代遠恩更崇　身頹名益振　帝詞書樂石　國饌羅芳　偉哉烈士圖　奇英千古徇</p><p><a href="../../model.html#/doc/3496">View poem's topic associations</a></p></body></html>