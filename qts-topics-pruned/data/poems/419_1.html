<!DOCTYPE HTML>
<html lang="en-US">
  <head>
    <meta charset="UTF-8">
    <title>419_1: 《連昌宮詞》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>419_1: 《連昌宮詞》元稹</p>
    <p>連昌宮中滿宮竹　歲久無人森似束　又有牆頭千葉桃　風動落花紅蔌蔌　宮邊老翁為余泣　小年進食曾因入　上皇正在望仙樓　太真同憑闌干立　樓上樓前盡珠翠　炫轉熒煌照天地　歸來如夢復如痴　何暇備言宮裏事　初過寒食一百六　店舍無煙宮樹綠　夜半月高弦索鳴　賀老琵琶定場屋　力士傳呼覓念奴　念奴潛伴諸郎宿　須臾覓得又連催　特敕街中許然燭　春嬌滿眼睡紅綃　掠削雲鬟旋裝束　飛上九天歌一聲　二十五郎吹管逐　逡巡大遍涼州徹　色色龜茲轟錄續　李笛傍宮牆　偷得新翻數般曲　平明大駕發行宮　萬人歌舞塗路中　百官隊仗避岐薛　楊氏諸姨車鬥風　明年十月東都破　御路猶存祿山過　驅令供頓不敢藏　萬姓無聲淚潛墮　兩京定後六七年　卻尋家舍行宮前　莊園燒盡有枯井　行宮門閉樹宛然　爾後相傳六皇帝　不到離宮門久閉　往來年少說長安　玄武樓成花萼廢　去年敕使因斫竹　偶值門開暫相逐　荊榛櫛比塞池塘　狐兔驕痴緣樹木　舞榭敧傾基尚在　文窗窈窕紗猶綠　塵埋粉壁舊花鈿　烏啄風箏碎珠玉　上皇偏愛臨砌花　依然御榻臨階斜　蛇出燕巢盤鬥栱　菌生香案正當衙　寢殿相連端正樓　太真梳洗樓上頭　晨光未出簾影黑　至今反挂珊瑚鉤　指似傍人因慟哭　卻出宮門淚相續　自從此後還閉門　夜夜狐狸上門屋　我聞此語心骨悲　太平誰致亂者誰　翁言野父何分別　耳聞眼見為君說　姚崇宋璟作相公　勸諫上皇言語切　燮理陰陽禾黍豐　調和中外無兵戎　長官清平太守好　揀選皆言由相公　開元之末姚宋死　朝廷漸漸由妃子　祿山宮裏養作兒　虢國門前鬧如市　弄權宰相不記名　依稀憶得楊與李　廟謨顛倒四海搖　五十年來作瘡痏　今皇神聖丞相明　詔書纔下吳蜀平　官軍又取淮西賊　此賊亦除天下寧　年年耕種宮前道　今年不遣子孫耕　老翁此意深望幸　努力廟謀休用兵</p><p><a href="../../model.html#/doc/19372">View poem's topic associations</a></p></body></html>