<!DOCTYPE HTML>
<html lang="en-US">
  <head>
    <meta charset="UTF-8">
    <title>671_73: 《遊南明山》唐彥謙</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>671_73: 《遊南明山》唐彥謙</p>
    <p>久聞南明山　共慕南明寺　幾度欲登臨　日逐擾人事　于焉偶閒暇　鳴轡忽相聚　乘興樂遨游　聊此托佳趣　涉水渡溪南　迢遙翠微裏　石磴千疊斜　峭壁半空起　白雲鎖峰腰　紅葉暗溪嘴　長藤絡虛巖　疏花映寒水　金銀拱梵剎　丹青照廊宇　石梁臥秋溟　風鈴作簷語　深洞結苔陰　嵐氣滴晴雨　羊腸轉咫尺　鳥道轉千里　屈曲到禪房　上人喜延佇　香分宿火薰　茶汲清泉煮　投閒息萬機　三生有宿契　行廚出盤飧　擔甕倒芳醑　脫冠挂長松　白石藉憑倚　宦途勞營營　暫此滌塵慮　鬮令促傳觴　投壺更聯句　興來較勝負　醉後忘爾汝　忽聞吼蒲牢　落日下雲嶼　長嘯出煙蘿　揚鞭賦歸去</p><p><a href="../../model.html#/doc/33896">View poem's topic associations</a></p></body></html>