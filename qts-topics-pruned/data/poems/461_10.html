<!DOCTYPE HTML>
<html lang="en-US">
  <head>
    <meta charset="UTF-8">
    <title>461_10: 《齒落辭》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>461_10: 《齒落辭》白居易</p>
    <p>嗟嗟乎雙齒　自吾有之爾　俾爾嚼肉咀蔬　銜杯漱水　豐吾膚革　滋吾血髓　從幼迨老　勤亦至矣　幸有輔車　非無齗齶　胡然捨我　一旦雙落　齒雖無情　吾豈無情　老與齒別　齒隨涕零　我老來日　爾去不迴　嗟嗟乎雙齒　孰謂而來哉　孰謂而去哉　齒不能言　請以意宣　為口中之物　忽乎六十餘年　昔君之壯也　血剛齒健　今君之老矣　血衰齒寒　輔車齗齶　日銷月脧　上參差而下兀臬　曾何足以少安　嘻　君其聽哉　女長辭姥　臣老辭主　髮衰辭頭　葉枯辭樹　物無大細　功成者去　君何嗟嗟　獨不聞諸道經　我身非我有也　蓋天地之委形　君何嗟嗟　又不聞諸佛說　是身如浮雲　須臾變滅　由是而言　君何有焉　所宜委百骸而順萬化　胡為乎嗟嗟於一牙一齒之間　吾應曰　吾過矣　爾之言然</p><p><a href="../../model.html#/doc/22179">View poem's topic associations</a></p></body></html>