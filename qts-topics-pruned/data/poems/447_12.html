<!DOCTYPE HTML>
<html lang="en-US">
  <head>
    <meta charset="UTF-8">
    <title>447_12: 《自到郡齋僅經旬日方專公務未及宴遊偷閒…仍呈吳中諸客》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>447_12: 《自到郡齋僅經旬日方專公務未及宴遊偷閒…仍呈吳中諸客》白居易</p>
    <p>渭北離鄉客　江南守土臣　涉途初改月　入境已經旬　甲郡標天下　環封極海濱　版圖十萬戶　兵籍五千人　自顧才能少　何堪寵命頻　冒榮慚印綬　虛獎負絲綸　候病須通脈　防流要塞津　救煩無若靜　補拙莫如勤　削使科條簡　攤令賦役均　以茲為報效　安敢不躬親　襦提於手　韋弦佩在紳　敢辭稱俗吏　且願活疲民　常未徵黃霸　湖猶借寇恂　愧無鐺腳政　徒忝犬牙憐　制誥誇黃絹　詩篇占白蘋　銅符拋不得　瓊樹見無因　警寐鐘傳夜　催衙鼓報晨　唯知對胥吏　未暇接親賓　色變雲迎夏　聲殘鳥過春　麥風非逐扇　梅雨異隨輪　武寺山如故　王樓月自新　池塘閒長草　絲竹廢生塵　暑遣燒神酎　晴教舞茵　待還公事了　亦擬樂吾身</p><p><a href="../../model.html#/doc/21038">View poem's topic associations</a></p></body></html>