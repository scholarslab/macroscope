<!DOCTYPE HTML>
<html lang="en-US">
  <head>
    <meta charset="UTF-8">
    <title>328_9: 《薄命篇（一作妾薄命篇）》權德輿</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>328_9: 《薄命篇（一作妾薄命篇）》權德輿</p>
    <p>昔住邯鄲年尚少　只是嬌羞弄花鳥　青樓碧紗大道邊　綠楊日暮風褭褭　嬋娟玉貌二八餘　自憐顏色花不如　麗質全勝秦氏女　砧寧用專城居　歲去年來年漸長　青春紅粉全堪賞　玉樓珠箔但閒居　南陌東城詎來往　韶光日日看漸遲　摽梅既落行有時　寧知燕趙娉婷子　翻嫁幽并游俠兒　年年結束青絲騎　出門一去何時至　秋月空懸翡翠簾　春幃懶臥鴛鴦被　沙塞經時不寄書　深閨愁獨意何如　花前拭淚情無限　月下調琴恨有餘　離別苦多相見少　洞房愁夢何由曉　閒看雙燕淚霏霏　靜對空床魂悄悄　鏡裏紅顏不自禁　陌頭香騎動春心　為問佳期早晚是　人人總解有黃金</p><p><a href="../../model.html#/doc/15504">View poem's topic associations</a></p></body></html>