<!DOCTYPE HTML>
<html lang="en-US">
  <head>
    <meta charset="UTF-8">
    <title>397_7_2: 《諭寶二首（其二）》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>397_7_2: 《諭寶二首（其二）》元稹</p>
    <p>冰置白玉壺　始見清皎潔　珠穿殷紅縷　始見明洞徹　鏌無人淬　兩刀幽壞鐵　秦鏡無人拭　一片埋霧月　驥跼環堵中　骨附筋入節　虯蟠尺澤內　魚貫蛙同穴　艅艎無巨海　浮浮矜瀎潏　棟梁無廣廈　顛倒臥霜雪　大鵬無長空　舉翮受羈絏　豫樟無厚地　危柢真卼臲　圭壁無卞和　甘與頑石列　舜禹無陶堯　名隨腐草滅　神功伏神物　神物神乃別　神人不世出　所以神功絕　神物豈徒然　用之乃施設　禹功九州理　舜德天下悅　壁充傳國璽　圭用祈太折　千尋豫樟榦　九萬大鵬歇　棟梁庇生民　艅艎濟來哲　虯騰旱天雨　驥騁流電摯　鏡懸姦膽露　劍拂妖蛇裂　珠玉照乘光　冰瑩環坐熱　此物比在泥　斯言為誰發　於今盡凡耳　不為君不說</p><p><a href="../../model.html#/doc/18748">View poem's topic associations</a></p></body></html>