<!DOCTYPE HTML>
<html lang="en-US">
  <head>
    <meta charset="UTF-8">
    <title>520_30: 《洛中送冀處士東游》杜牧</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>520_30: 《洛中送冀處士東游》杜牧</p>
    <p>處士有儒術　走可挾車輈　壇宇寬帖帖　符彩高尤尤　不愛事耕稼　不樂干王侯　四十余年中　超超為浪遊　元和五六歲　客於幽魏州　幽魏多壯士　意氣相淹留　劉濟願跪履　田興請建籌　處士拱兩手　笑之但掉頭　自此南走越　尋山入羅浮　願學不死藥　粗知其來由　卻於童頂上　蕭蕭玄髮抽　我作八品吏　洛中如繫囚　忽遭冀處士　豁若登高樓　拂榻與之坐　十日語不休　論今星璨璨　考古寒颼颼　治亂掘根本　蔓延相牽鉤　武事何駿壯　文理何優柔　顏回捧俎豆　項羽橫戈矛　祥雲遶毛髮　高浪開咽喉　但可感神鬼　安能為獻酬　好入天子夢　刻像來爾求　胡為去吳會　欲浮滄海舟　贈以蜀馬箠　副之胡罽裘　餞酒載三斗　東郊黃葉稠　我感有淚下　君唱高歌酬　嵩山高萬尺　洛水流千秋　往事不可問　天地空悠悠　四百年炎漢　三十代宗周　二三里遺堵　八九所高丘　人生一世內　何必多悲愁　歌闋解攜去　信非吾輩流</p><p><a href="../../model.html#/doc/25376">View poem's topic associations</a></p></body></html>