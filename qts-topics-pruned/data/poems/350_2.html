<!DOCTYPE HTML>
<html lang="en-US">
  <head>
    <meta charset="UTF-8">
    <title>350_2: 《奉平淮夷雅表。方城命愬守也卒入蔡得其大醜以平淮右》柳宗元</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>350_2: 《奉平淮夷雅表。方城命愬守也卒入蔡得其大醜以平淮右》柳宗元</p>
    <p>方城臨臨　王卒峙之　匪徼匪競　皇有正命　皇命于愬　往舒余仁　踣彼艱頑　柔惠是馴　愬拜即命　于皇之訓　既礪既攻　以後厥刃　王師嶷嶷　熊羆是式　銜勇韜力　日思予殛　寇昏以狂　敢蹈訴疆　士獲厥心　大袒高驤　長戟酋矛　粲其綏章　右翦左屠　聿禽其良　其良既宥　告以父母　恩柔于肌　卒貢爾有　維彼攸恃　乃偵乃誘　維彼攸宅　乃發乃守　其恃爰獲　我功我多　陰諜厥圖　以究爾訛　雨雪洋洋　大風來加　于燠其寒　于邇其遐　汝陰之茫　懸瓠之峨　是震是拔　大殲厥家　狡虜既縻　輸于國都　示之市人　即社行誅　乃諭乃止　蔡有厚喜　完其室家　仰父俯子　汝水沄沄　既清而彌　蔡人行歌　我步逶遲　蔡人歌矣　蔡風和矣　孰纇蔡初　胡甈爾居　式慕以康　為愿有餘　是究是咨　皇德既舒　皇曰咨愬　裕乃父功　昔我文祖　惟西平是庸　內誨于家　外刑于邦　孰是蔡人　而不率從　蔡人率止　惟西平有子　西平有子　惟我有臣　疇允大邦　俾惠我人　于廟告功　以顧萬方</p><p><a href="../../model.html#/doc/16473">View poem's topic associations</a></p></body></html>