<!DOCTYPE HTML>
<html lang="en-US">
  <head>
    <meta charset="UTF-8">
    <title>761_3: 《貫休應夢羅漢畫歌（一作禪月大師歌）》歐陽炯</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>761_3: 《貫休應夢羅漢畫歌（一作禪月大師歌）》歐陽炯</p>
    <p>西嶽高僧名貫休　孤情峭拔凌清秋　天教水墨畫羅漢　魁岸古容生筆頭　時捎大絹泥高壁　閉目焚香坐禪室　忽然夢裏見真儀　脫下袈裟點神筆　高握節腕當空擲　窸窣端任狂逸　逡巡便是兩三軀　不似畫工虛廢日　怪石安拂嵌復枯　真僧列坐連跏趺　形如瘦鵑精神健　頂似伏犀頭骨麤　倚松根　傍巖縫　曲錄腰身長欲動　看經弟子擬聞聲　瞌睡山童疑有夢　不知夏臘幾多年　一手搘頤偏袒肩　口開或若共人語　身定復疑初坐禪　案前臥象低垂鼻　崖畔戲猿斜展臂　芭蕉花裏刷輕紅　苔蘚文中暈深翠　硬筇杖　矮松林　雪色眉毛一寸長　繩開梵夾兩三片　線補衲衣千萬行　林間亂葉紛紛墮　一印殘香斷煙火　皮穿木屐不曾拖　筍織蒲團鎮長坐　休公休公逸藝無人加　聲譽喧喧遍海涯　五七字句一千首　大小篆書三十家　唐朝歷歷多名士　蕭子雲兼吳道子　若將書畫比休公　只恐當年浪生死　休公休公始自江南來入秦　於今到蜀無交親　詩名畫手皆奇絕　覷你凡人爭是人　瓦棺寺裏維摩詰　舍衛城中辟支佛　若將此畫比量看　總在人間為第一</p><p><a href="../../model.html#/doc/38595">View poem's topic associations</a></p></body></html>