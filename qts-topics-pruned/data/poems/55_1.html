<!DOCTYPE HTML>
<html lang="en-US">
  <head>
    <meta charset="UTF-8">
    <title>55_1: 《倬彼我系》王勃</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>55_1: 《倬彼我系》王勃</p>
    <p>倬彼我系　出自有周　分疆錫社　派別支流　居衛仕宋　臣嬴相劉　迺武迺文　或公或侯　晉曆崩坼　衣冠擾弊　粵自太原　播徂江澨　禮喪賢隱　時屯道閉　王室如燬　生人多殪　伊我有器　思逢其主　自東施西　擇木開宇　田彼河曲　家乎汾浦　天未厭亂　吾將誰輔　伊我祖德　思濟九埏　不常厥所　于茲五遷　欲及時也　夫豈願焉　其位雖屈　其言則傳　爰述帝制　大蒐王道　曰天曰人　是祖是考　禮樂咸若　詩書具草　貽厥孫謀　永為家寶　伊余小子　信慚明哲　彼網有條　彼車有轍　思屏人事　克終前烈　于嗟代網　卒余來絏　來絏伊何　謂余曰仕　我瞻先達　三十方起　夫豈不懷　高山仰止　願言毓德　啜菽飲水　有鳥反哺　其聲嗷嗷　言念舊德　憂心忉忉　今我不養　歲月其滔　僶俛從役　豈敢告勞　從役伊何　薄求卑位　告勞伊何　來參卿事　名存實爽　負信愆義　靜言遐思　中心是愧</p><p><a href="../../model.html#/doc/2882">View poem's topic associations</a></p></body></html>