<!DOCTYPE HTML>
<html lang="en-US">
  <head>
    <meta charset="UTF-8">
    <title>447_2: 《奉和汴州令狐令公二十二韻（同用淹字）》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>447_2: 《奉和汴州令狐令公二十二韻（同用淹字）》白居易</p>
    <p>客有東征者　夷門一落帆　二年方得到　五日未為淹　在浚旌重葺　遊梁館更添　心因好善樂　貌為禮賢謙　俗阜知敦勸　民安見察廉　仁風扇道路　陰雨膏閭閻　文律操將柄　兵機釣得鈴　碧幢油葉葉　紅旆火襜　景象春加麗　威容曉助嚴　槍森赤豹尾　纛叱黑龍髯　門靜塵初斂　城昏日半銜　選幽開後院　占勝坐前簷　平展絲頭毯　高褰錦額簾　雷搥柘枝鼓　雪擺胡騰衫　髮滑歌釵墜　妝光舞汗霑　回燈花簇簇　過酒玉纖纖　饌盛盤心殢　醅濃盞底黏　陸珍熊掌爛　海味蟹螯鹹　福履千夫祝　形儀四座瞻　羊公長在峴　傅說莫歸巖　眷愛人人遍　風情事事兼　猶嫌客不醉　同賦夜厭厭</p><p><a href="../../model.html#/doc/21028">View poem's topic associations</a></p></body></html>