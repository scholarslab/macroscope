<!DOCTYPE HTML>
<html lang="en-US">
  <head>
    <meta charset="UTF-8">
    <title>340_11: 《雙鳥詩》韓愈</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>340_11: 《雙鳥詩》韓愈</p>
    <p>雙鳥海外來　飛飛到中州　一鳥落城市　一鳥集巖幽　不得相伴鳴　爾來三千秋　兩鳥各閉口　萬象銜口頭　春風卷地起　百鳥皆飄浮　兩鳥忽相逢　百日鳴不休　有耳聒皆聾　有口反自羞　百舌舊饒聲　從此恆低頭　得病不呻喚　泯默至死休　雷公告天公　百物須膏油　自從兩鳥鳴　聒亂雷聲收　鬼神怕嘲詠　造化皆停留　草木有微情　挑抉示九州　蟲鼠誠微物　不堪苦誅求　不停兩鳥鳴　百物皆生愁　不停兩鳥鳴　自此無春秋　不停兩鳥鳴　日月難旋輈　不停兩鳥鳴　大法失九疇　周公不為公　孔丘不為丘　天公怪兩鳥　各捉一處囚　百蟲與百鳥　然後鳴啾啾　兩鳥既別處　閉聲省愆尤　朝食千頭龍　暮食千頭牛　朝飲河生塵　暮飲海絕流　還當三千秋　更起鳴相酬</p><p><a href="../../model.html#/doc/16019">View poem's topic associations</a></p></body></html>