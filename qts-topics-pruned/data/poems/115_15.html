<!DOCTYPE HTML>
<html lang="en-US">
  <head>
    <meta charset="UTF-8">
    <title>115_15: 《秋夜寓直即事懷贈蕭令公裴侍郎兼通簡南省諸友人》王灣</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>115_15: 《秋夜寓直即事懷贈蕭令公裴侍郎兼通簡南省諸友人》王灣</p>
    <p>聖主萬年興　賢臣數載升　古靈傳嶽秀　宏量稟川澄　畿甸舉長策　風霜秉直繩　出車遙俗震　登閣滿朝稱　賦簡流亡輯　農安政理憑　還家新長幼　巡壟舊溝塍　忠梗大勛立　寰瀛墮業懲　焚香兼御史　懸鏡委中丞　旟隼當朝立　臺驄發郡乘　司徒漢家重　國典穎川徵　雲路俄平入　台階忽上凌　秉鈞調造化　宣綍慰黎烝　金省方秋作　瑤軒直夜憑　中書贈陳準　右相簡王陵　三傑賢更穆　百僚歡且兢　搖懷及賓友　計曲辨淄澠　閶闔暝陰散　鉤陳爽氣凝　月深宮樹轉　河近禁樓冰　卑吏夙驅策　微涓效斗升　望麾宵繼火　書板曙懷蒸　彼此雖流盼　規模轉服膺　惠將霄漢隔　勞或歲時矜　位重恩寧濫　才輕懾不勝　林巒甘獨往　疵賤苦相仍　敢忘銜花雀　思同附驥蠅　平生逐鳥雀　何日嗣蒼鷹</p><p><a href="../../model.html#/doc/4794">View poem's topic associations</a></p></body></html>