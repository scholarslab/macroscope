<!DOCTYPE HTML>
<html lang="en-US">
  <head>
    <meta charset="UTF-8">
    <title>590_3: 《茶山貢焙歌》李郢</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>590_3: 《茶山貢焙歌》李郢</p>
    <p>使君愛客情無已　客在金臺價無比　春風三月貢茶時　盡逐紅旌到山裏　焙中清曉朱門開　筐箱漸見新芽來　陵煙觸露不停探　官家赤印連帖催　朝飢暮匐誰興哀　喧闐競納不盈掬　一時一餉還成堆　蒸之馥之香勝梅　研膏架動轟如雷　茶成拜表貢天子　萬人爭噉春山摧　驛騎鞭聲砉流電　半夜驅夫誰復見　十日王程路四千　到時須及清明宴　吾君可謂納諫君　諫官不諫何由聞　九重城裏雖玉食　天涯吏役長紛紛　使君憂民慘容色　就焙嘗茶坐諸客　幾回到口重咨嗟　嫩綠鮮芳出何力　山中有酒亦有歌　樂營房戶皆仙家　仙家十隊酒百斛　金絲宴饌隨經過　使君是日憂思多　客亦無言徵綺羅　殷勤繞焙復長歎　官府例成期如何　吳民吳民莫憔悴　使君作相期蘇爾</p><p><a href="../../model.html#/doc/29751">View poem's topic associations</a></p></body></html>