<!DOCTYPE HTML>
<html lang="en-US">
  <head>
    <meta charset="UTF-8">
    <title>610_14: 《太湖詩。上真觀》皮日休</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>610_14: 《太湖詩。上真觀》皮日休</p>
    <p>徑盤在山肋　繚繞窮雲端　摘菌杖頭紫　緣崖屐齒刓　半日到上真　洞宮知造難　雙戶啟真景　齋心方可觀　天鈞鳴響亮　天祿行蹣跚　琪樹夾一徑　萬條青琅玕　兩松峙庭際　怪狀吁可歎　大螾騰共結　修蛇飛相盤　皮膚坼甲冑　枝節擒貙犴　罅處似天裂　朽中如井眢　襹褷風聲　跁地力痑　根上露鉗鈦　空中狂波瀾　合時若莽蒼　闢處如轘轅　儼對無霸陣　靜問嚴陵灘　靈飛一以護　山都焉敢干　兩廊潔寂歷　中殿高巑岏　靜架九色節　閒懸十絕幡　微風時一吹　百寶清闌珊　昔有葉道士　位當升靈官　欲箋紫微志　唯食虹影丹　既逐隱龍去　道風由此殘　猶聞絳目草　往往生空壇　羽客兩三人　石上譚泥丸　謂我或龍冑　粲然與之歡　衣巾紫華冷　食次白芝寒　自覺有真氣　恐隨風力搏　明朝若更往　必擬隳儒冠</p><p><a href="../../model.html#/doc/30563">View poem's topic associations</a></p></body></html>