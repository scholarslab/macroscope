<!DOCTYPE HTML>
<html lang="en-US">
  <head>
    <meta charset="UTF-8">
    <title>352_27: 《法華寺石門精舍三十韻》柳宗元</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>352_27: 《法華寺石門精舍三十韻》柳宗元</p>
    <p>拘情病幽鬱　曠志寄高爽　願言懷名緇　東峰旦夕仰　始欣雲雨霽　尤悅草木長　道同有愛弟　披拂恣心賞　松谿窱入　石棧夤緣上　籮葛棉層甍　莓苔侵標牓　密林互對聳　絕壁儼雙敞　塹峭出蒙籠　墟險臨滉漾　稍疑地脈斷　悠若天梯往　結構罩群崖　迴環驅萬象　小劫不逾瞬　大千若在掌　體空得化元　觀有遺細想　喧煩困蠛蠓　跼蹐疲魍魎　寸進諒何營　尋直非所枉　探奇極遙矚　窮妙閟清響　理會方在今　神開庶殊曩　茲有苟不嗣　浩氣竟誰養　道異誠所希　名賓匪余仗　超攄籍外獎　俯默有內朗　鑑爾揖古風　終焉乃吾黨　潛軀委韁鎖　高步謝塵坱　蓄志徒為勞　追縱將焉倣　淹留值頹暮　眷戀睇遐壤　映日雁聯軒　翻雲波泱漭　殊風紛已萃　鄉路悠且廣　羈木畏漂浮　離旌倦搖蕩　昔人歎違志　出處今已兩　何用期所歸　浮圖有遺像　幽蹊不盈尺　虛室有函丈　微言信可傳　申旦稽吾顙</p><p><a href="../../model.html#/doc/16550">View poem's topic associations</a></p></body></html>