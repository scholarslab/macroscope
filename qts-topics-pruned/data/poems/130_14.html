<!DOCTYPE HTML>
<html lang="en-US">
  <head>
    <meta charset="UTF-8">
    <title>130_14: 《江畔老人愁》崔顥</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>130_14: 《江畔老人愁》崔顥</p>
    <p>江南年少十八九　乘舟欲渡青溪口　青溪口邊一老翁　鬢眉皓白已衰朽　自言家代仕梁陳　垂朱拖紫三十人　兩朝出將復入相　五世疊鼓乘朱輪　父兄三葉皆尚主　子女四代為妃嬪　南山賜田接御苑　北宮甲第連紫宸　直言榮華未休歇　不覺山崩海將竭　兵戈亂入建康城　煙火連燒未央闕　衣冠士子陷鋒刃　良將名臣盡埋沒　山川改易失市朝　衢路縱橫填白骨　老人此時尚少年　脫身走得投海邊　罷兵歲餘未敢出　去鄉三載方來旋　蓬蒿忘卻五城宅　草木不識青谿田　雖然得歸到鄉土　零丁貧賤長辛苦　采樵屢入歷陽山　刈稻常過新林浦　少年欲知老人歲　豈知今年一百五　君今少壯我已衰　我昔少年君不睹　人生貴賤各有時　莫見羸老相輕欺　感君相問為君說　說罷不覺令人悲</p><p><a href="../../model.html#/doc/5365">View poem's topic associations</a></p></body></html>