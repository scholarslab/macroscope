<!DOCTYPE HTML>
<html lang="en-US">
  <head>
    <meta charset="UTF-8">
    <title>541_85: 《驕兒詩》李商隱</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>541_85: 《驕兒詩》李商隱</p>
    <p>袞師我驕兒　美秀乃無匹　文葆未周晬　固已知六七　四歲知名姓　眼不視梨栗　交朋頗窺觀　謂是丹穴物　前朝尚器貌　流品方第一　不然神仙姿　不爾燕鶴骨　安得此相謂　欲慰衰朽質　青春妍和月　朋戲渾甥姪　繞堂復穿林　沸若金鼎溢　門有長者來　造次請先出　客前問所須　含意下吐實　歸來學客面　敗秉爺笏　或謔張飛胡　或笑鄧艾吃　豪鷹毛崱屴　猛馬氣佶僳　截得青篔簹　雖走恣唐突　忽復學參軍　按聲喚蒼鶻　又復紗燈旁　稽首禮夜佛　仰鞭罥蛛網　俯首飲花蜜　欲爭蛺蝶輕　未謝柳絮疾　階前逢阿姊　六甲頗輸失　凝走弄香奩　拔脫金屈戌　抱持多反側　威怒不可律　曲躬牽窗網　唾拭琴漆　有時看臨書　挺立不動膝　古錦請裁衣　玉軸亦欲乞　請爺書春勝　春勝宜春日　芭蕉斜卷箋　辛夷低過筆　爺昔好讀書　懇苦自著述　憔悴欲四十　無肉畏蚤虱　兒慎勿學爺　讀書求甲乙　穰苴司馬法　張良黃石術　便為帝王師　不假更纖悉　況今西與北　羌戎正狂悖　誅赦兩未成　將養如痼疾　兒當速成大　探雛入虎穴　當為萬戶侯　勿守一經帙</p><p><a href="../../model.html#/doc/26912">View poem's topic associations</a></p></body></html>