<!DOCTYPE HTML>
<html lang="en-US">
  <head>
    <meta charset="UTF-8">
    <title>221_49: 《種萵苣》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>221_49: 《種萵苣》杜甫</p>
    <p>陰陽一錯亂　驕蹇不復理　枯旱於其中　炎方慘如燬　植物半蹉跎　嘉生將已矣　雲雷欻奔命　師伯集所使　指麾赤白日　澒洞青光起　雨聲先已風　散足盡西靡　山泉落滄江　霹靂猶在耳　終朝紆颯沓　信宿罷瀟灑　堂下可以畦　呼童對經始　苣兮蔬之常　隨事蓺其子　破塊數席間　荷鋤功易止　兩旬不甲坼　空惜埋泥滓　野莧迷汝來　宗生實於此　此輩豈無秋　亦蒙寒露委　翻然出地速　滋蔓戶庭毀　因知邪干正　掩抑至沒齒　賢良雖得祿　守道不封己　擁塞敗芝蘭　眾多盛荊杞　中園陷蕭艾　老圃永為恥　登於白玉盤　藉以如霞綺　莧也無所施　胡顏入筐篚</p><p><a href="../../model.html#/doc/9623">View poem's topic associations</a></p></body></html>