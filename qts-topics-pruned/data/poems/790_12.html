<!DOCTYPE HTML>
<html lang="en-US">
  <head>
    <meta charset="UTF-8">
    <title>790_12: 《樂天是月長齋鄙夫此時愁臥裏閭非遠雲霧難披因以…驚禪》劉禹錫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>790_12: 《樂天是月長齋鄙夫此時愁臥裏閭非遠雲霧難披因以…驚禪》劉禹錫</p>
    <p>五月長齋月　文心苦行心　蘭蔥不入戶　薝蔔自成林　護戒先辭酒　嫌喧亦徹琴　塵埃賓位靜　香火道場深　我靜馴狂象　餐餘施眾禽　定知於佛佞　豈復向書淫　闌藥凋紅豔　庭槐換綠陰　風光徒滿目　雲霧未披襟　樹為清涼倚　池因盥漱臨　蘋芳遭燕拂　蓮坼待蜂尋　舍下環流水　窗中列遠岑　苔斑錢剝落　石怪玉嶔岑　鵲頂迎秋禿　鶯喉入夏瘖　綠楊垂嫩色　綖棘露長針　散秩身猶幸　趨朝力不任　官將方共拙　年與病交侵　徇樂非時選　忘機似陸沈　鑒容稱四皓　捫腹有三壬　攜手慚連璧　同心許斷金　紫芝雖繼唱　白雪少知音　憶罷吳門守　相逢楚水潯　舟中頻曲宴　夜後各加斟　濁酒銷殘漏　弦聲間遠砧　酡顏舞長袖　密坐接華簪　持論峰巒峻　戰文矛戟森　笑言誠莫逆　造次必相箴　往事應如昨　餘歡迄至今　迎君常倒屣　訪我輒攜衾　陰魄初離畢　陽光正在參　待公休一食　縱飲共狂吟</p><p><a href="../../model.html#/doc/39504">View poem's topic associations</a></p></body></html>