<!DOCTYPE HTML>
<html lang="en-US">
  <head>
    <meta charset="UTF-8">
    <title>750_43: 《獻中書潘舍人》李中</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>750_43: 《獻中書潘舍人》李中</p>
    <p>運協半千數　天鍾許國臣　鵬霄開羽翼　鳳闕演絲綸　顧問當清夜　從容向紫宸　立言成雅誥　正意敘彝倫　樸素偕前哲　馨香越縉紳　褒辭光萬代　優旨重千鈞　公退誰堪接　清閒道是鄰　世間身屬幻　物外意通津　弔往兼春夢　文高賦復新　　琴彈三峽水　屏畫十洲春　庭冷鋪苔色　池寒浸月輪　竹風來枕簟　藥氣上衣巾　茶譜傳溪叟　棋經受羽人　清虛雖得趣　獻替不妨陳　杞梓呈才後　神仙入侍頻　孤寒皆有賴　中外亦同忻　有士曾多難　無門得望塵　忙忙罹險阻　往往耗精神　尋果巢枝願　終全負米身　遭逢敦孝治　蹇塞值通津　最慶清朝祿　還沾白髮親　甘柔心既遂　虛薄報何因　遠宦聯綿歷　卑棲夙夜勤　良時空愛惜　末路每悲辛　骨立駒猶病　顏凋女尚貧　而今諧顧遇　尺蠖願求伸</p><p><a href="../../model.html#/doc/38199">View poem's topic associations</a></p></body></html>