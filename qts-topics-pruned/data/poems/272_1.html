<!DOCTYPE HTML>
<html lang="en-US">
  <head>
    <meta charset="UTF-8">
    <title>272_1: 《木蘭歌》韋元甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>272_1: 《木蘭歌》韋元甫</p>
    <p>木蘭抱杼嗟　借問復為誰　欲聞所慼慼　感激彊其顏　老父隸兵籍　氣力日衰耗　豈足萬里行　有子復尚少　胡沙沒馬足　朔風裂人膚　老父舊羸病　何以彊自扶　木蘭代父去　秣馬備戎行　易卻紈綺裳　洗卻鉛粉妝　馳馬赴軍幕　慷慨攜干將　朝屯雪山下　暮宿青海傍　夜襲燕支虜　更攜于闐羌　將軍得勝歸　士卒還故鄉　父母見木蘭　喜極成悲傷　木蘭能承父母顏　卻卸巾韝理絲簧　昔為烈士雄　今為嬌子容　親戚持酒賀父母　始知生女與男同　門前舊軍都　十年共崎嶇　本結弟兄交　死戰誓不渝　今者見木蘭　言聲雖是顏貌殊　驚愕不敢前　嘆息徒嘻吁　世有臣子心　能如木蘭節　忠孝兩不渝　千古之名焉可滅</p><p><a href="../../model.html#/doc/12725">View poem's topic associations</a></p></body></html>