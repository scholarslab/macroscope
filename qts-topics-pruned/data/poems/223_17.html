<!DOCTYPE HTML>
<html lang="en-US">
  <head>
    <meta charset="UTF-8">
    <title>223_17: 《送顧八分文學適洪吉州》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>223_17: 《送顧八分文學適洪吉州》杜甫</p>
    <p>中郎石經後　八分蓋憔悴　願侯運鑪錘　筆力破餘地　昔在開元中　韓蔡同贔屭　玄宗妙其書　是以數子至　御札早流傳　揄揚非造次　三人並入直　恩澤各不二　願於韓蔡內　辨眼工小字　分日示諸王　鉤深法更秘　文學與我遊　蕭疏外聲利　追隨二十載　浩蕩長安醉　高歌卿相宅　文翰飛省寺　視我揚馬間　白首不相棄　驊騮入窮巷　必脫黃金轡　一論朋友難　遲暮敢失墜　古來事反覆　相見橫涕泗　嚮者玉珂人　誰是青雲器　才盡傷形體　病渴污官位　故舊獨依然　時危話顛躓　我甘多病老　子負憂世志　胡為困衣食　顏色少稱遂　遠作辛苦行　順從眾多意　舟楫無根蒂　蛟鼉好為祟　況兼水賊繁　特戒風飆駛　崩騰戎馬際　往往殺長吏　子干東諸侯　勸勉防縱恣　邦以民為本　魚飢費香餌　請哀瘡痍深　告訴皇華使　使臣精所擇　進德知歷試　惻隱誅求情　固應賢愚異　列士惡苟得　俊傑思自致　贈子猛虎行　出郊載酸鼻</p><p><a href="../../model.html#/doc/9689">View poem's topic associations</a></p></body></html>