<!DOCTYPE HTML>
<html lang="en-US">
  <head>
    <meta charset="UTF-8">
    <title>589_40: 《長安書情投知己》李頻</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>589_40: 《長安書情投知己》李頻</p>
    <p>陝服因詩句　從容已半年　一從歸闕下　罕得到門前　每候朝軒出　常看列宿懸　重投期見獎　數首果蒙傳　轉覺功宜倍　兼令住更堅　都忘春暫醉　少省夜曾眠　煩暑燈誰讀　孤雲業自專　精華搜未竭　騷雅琢須全　此事勤雖過　他謀拙莫先　槐街勞白日　桂路在青天　取第殊無序　還鄉可有緣　旅情長越鳥　秋思幾秦蟬　月色千樓滿　砧聲萬井連　江山阻迢遞　時節暗推遷　道即窮通守　才應始末憐　書紳相戒語　藏篋贈行篇　致主當齊聖　為郎本是仙　人心期際會　鳳翼許遷延　畢竟良圖在　何妨逸性便　幽齋中寢覺　珍木正陰圓　隱几閒瞻夜　臨雲興渺然　五陵供麗景　六義動花牋　倘與潛生翼　寧非助化權　免教垂素髮　歸種海隅田</p><p><a href="../../model.html#/doc/29731">View poem's topic associations</a></p></body></html>