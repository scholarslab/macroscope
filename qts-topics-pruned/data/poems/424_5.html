<!DOCTYPE HTML>
<html lang="en-US">
  <head>
    <meta charset="UTF-8">
    <title>424_5: 《夢仙》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>424_5: 《夢仙》白居易</p>
    <p>人有夢仙者　夢身升上清　坐乘一白鶴　前引雙紅旌　羽衣忽飄飄　玉鸞俄錚錚　半空直下視　人世塵冥冥　漸失鄉國處　纔分山水形　東海一片白　列岳五點青　須臾群仙來　相引朝玉京　安期羨門輩　列侍如公卿　仰謁玉皇帝　稽首前致誠　帝言汝仙才　努力勿自輕　卻後十五年　期汝不死庭　再拜受斯言　既寤喜且驚　秘之不敢泄　誓志居巖扃　恩愛捨骨肉　飲食斷羶腥　朝餐雲母散　夜吸沆瀣精　空山三十載　日望輜軿迎　前期過已久　鸞鶴無來聲　齒髮日衰白　耳目減聰明　一朝同物化　身與糞壤并　神仙信有之　俗力非可營　苟無金骨相　不列丹臺名　徒傳辟穀法　虛受燒丹經　只自取勤苦　百年終不成　悲哉夢仙人　一夢誤一生</p><p><a href="../../model.html#/doc/19519">View poem's topic associations</a></p></body></html>