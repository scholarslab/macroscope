<!DOCTYPE HTML>
<html lang="en-US">
  <head>
    <meta charset="UTF-8">
    <title>440_95: 《十年三月三十日別微之於灃上十四年…為他年會話張本也》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>440_95: 《十年三月三十日別微之於灃上十四年…為他年會話張本也》白居易</p>
    <p>灃水店頭春盡日　送君上馬謫通川　夷陵峽口明月夜　此處逢君是偶然　一別五年方見面　相攜三宿未迴船　坐從日暮唯長歎　語到天明竟未眠　齒髮蹉跎將五十　關河迢遞過三千　生涯共寄滄江上　鄉國俱拋白日邊　往事渺茫都似夢　舊遊流落半歸泉　醉悲灑淚春杯裏　吟苦支頤曉燭前　莫問龍鍾惡官職　且聽清脆好文篇　別來只是成詩癖　老去何曾更酒顛　各限王程須去住　重開離宴貴留連　黃牛渡北移征櫂　白狗崖東卷別筵　神女臺雲閒繚繞　使君灘水急潺湲　風淒溟色愁楊柳　月弔宵聲哭杜鵑　萬丈赤幢潭底日　一條白練峽中天　君還秦地辭炎徼　我向忠州入瘴煙　未死會應相見在　又知何地復何年</p><p><a href="../../model.html#/doc/20548">View poem's topic associations</a></p></body></html>