<!DOCTYPE HTML>
<html lang="en-US">
  <head>
    <meta charset="UTF-8">
    <title>488_8: 《譚子池》郭周藩</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>488_8: 《譚子池》郭周藩</p>
    <p>澄水一百步　世名譚子池　余詰陵陽叟　此池當因誰　父老謂余說　本郡譚叔皮　開元末年中　生子字阿宜　墬地便能語　九歲多鬚眉　不飲亦不食　未嘗言渴飢　十五銳行走　快馬不能追　二十入山林　一去無還期　父母憶念深　鄉閭為立祠　大曆元年春　此兒忽來歸　頭冠簪鳳皇　身著霞裳衣　普遍拯疲俗　丁寧告親知　余為神仙官　下界不可祈　恐為妖魅假　不如早平夷　此有黃金藏　鎮在茲廟基　發掘散生聚　可以救貧羸　金出繼靈泉　湛若清琉璃　泓澄表符瑞　水旱無竭時　言訖辭沖虛　杳靄上玄微　凡情留不得　攀望眾號悲　尋稟神仙誡　徹廟斸開窺　果獲無窮寶　均融霑因危　巨源出嶺頂　噴湧世間稀　異境流千古　終年福四維</p><p><a href="../../model.html#/doc/23419">View poem's topic associations</a></p></body></html>