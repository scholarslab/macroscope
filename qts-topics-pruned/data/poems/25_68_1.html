<!DOCTYPE HTML>
<html lang="en-US">
  <head>
    <meta charset="UTF-8">
    <title>25_68_1: 《雜曲歌辭。從軍中行路難二首（其一）》駱賓王</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>25_68_1: 《雜曲歌辭。從軍中行路難二首（其一）》駱賓王</p>
    <p>君不見封狐雄虺自成群　馮深負固結妖氛　玉璽分兵徵惡少　金壇受律動將軍將軍擁旄宣廟略　戰士橫行靜夷落　長驅一息背銅梁　直指三巴逾劍閣　閣道岧嶢上戍樓　劍門遙裔俯靈丘　邛關九折無平路　江水雙源有急流　征役無期返　他鄉歲華晚　杳杳丘陵出　蒼蒼林薄遠　途危紫蓋峰　路澀青泥阪　去去指哀牢　行行入不毛　絕壁千里險　連山四望高　中外分區宇　夷夏殊風土　交趾枕南荒　昆彌臨北戶　川源饒毒霧　溪谷多淫雨　行潦四時流　崩查千歲古　漂梗飛蓬不自安　捫藤引葛度危巒　昔時聞道從軍樂　今日方知行路難　蒼江綠水東流駛　炎洲丹徼南中地　南中南斗映星河　秦川秦塞阻煙波　三春邊地風光少　五月瀘中瘴癘多　朝驅疲斥候　夕息倦誰何　向月彎繁弱　連星轉太阿重義輕生懷一顧　東伐西征凡幾度　夜夜朝朝斑鬢新　年年歲歲戎衣故　灞城隅滇池水　天涯望轉積　地際行無已　徒覺炎涼節物非　不知關山千萬里　棄置勿重陳　重陳多苦辛　且悅清笳楊柳曲　詎憶芳園桃李人　絳節朱旗分白羽丹心白刃酬明主　但令一技君王識　誰憚三邊征戰苦　行路難　行路難　岐路幾千端無復歸雲馮短翰　望日想長安</p><p><a href="../../model.html#/doc/1525">View poem's topic associations</a></p></body></html>