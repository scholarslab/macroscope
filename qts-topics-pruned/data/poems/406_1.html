<!DOCTYPE HTML>
<html lang="en-US">
  <head>
    <meta charset="UTF-8">
    <title>406_1: 《紀懷，贈李六戶曹、崔二十功曹五十韻》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>406_1: 《紀懷，贈李六戶曹、崔二十功曹五十韻》元稹</p>
    <p>昔冠諸生首　初因三道徵　公卿碧墀會　名姓白麻稱　日月光遙射　煙霄志漸弘　榮班聯錦繡　諫紙賜牋藤　便欲呈肝膽　何言犯股肱　椎埋衝斗劍　消碎瑩壺冰　赤縣纔分務　青驄已迴乘　因騎度海鶻　擬殺蔽天鵬　縛虎聲空壯　連鼇力未勝　風翻波竟蹙　山壓勢逾崩　僇辱徒相困　蒼黃性不能　酣歌離峴頂　負氣入江陵　華表當蟾魄　高樓挂玉繩　角聲悲掉蕩　城影暗稜層　軍幕威容盛　官曹禮數兢　心雖出雲鶴　身尚觸籠鷹　竦足良甘分　排衙苦未會　通名參將校　抵掌見親朋　喣沫求涓滴　滄波怯斗升　荒居鄰鬼魅　羸馬步殑　白草堂簷短　黃梅雨氣蒸　霑黏經汗席　颭閃盡油燈　夜怯餐膚蚋　朝煩拂面蠅　過從愁厭賤　專靜畏猜仍　旅寓誰堪託　官聯自可憑　甲科崔並騖　柱史李齊昇　共展排空翼　俱遭激遠矰　他鄉元易感　同病轉相矜　投分多然諾　忘言少愛憎　誓將探胏腑　恥更辨淄澠　會宿形骸遠　論交意氣增　一心吞渤澥　戮力拔嵩恆　語到磨圭角　疑消破弩癥　吹噓期指掌　患難許檐簦　鎩翮鸞棲棘　藏鋒箭在弸　雪中方睹桂　木上莫施罾　且泛夤沿水　兼過被病僧　有時鞭款段　盡日醉儚　躡屐看秧稻　敲船和採菱　叉魚江火合　喚客谷神應　嘯傲雖開口　幽憂復滿膺　望雲鰭撥刺　透匣色騰凌　每想潢池寇　猶稽赤族懲　夔龍勞算畫　貔虎帶威稜　逐鳥忠潛奮　懸旌意遠凝　弢弓思徹札　絆驥悶牽緪　運甓調辛苦　聞雞屢寢興　間隨人兀兀　夢聽鼓鼕鼕　班筆行看擲　黃陂莫漫澄　騏驎高閣上　須及壯時登</p><p><a href="../../model.html#/doc/18984">View poem's topic associations</a></p></body></html>