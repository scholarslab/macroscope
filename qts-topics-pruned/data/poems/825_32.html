<!DOCTYPE HTML>
<html lang="en-US">
  <head>
    <meta charset="UTF-8">
    <title>825_32: 《聞誦《法華經》歌》修雅</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>825_32: 《聞誦《法華經》歌》修雅</p>
    <p>山色沈沈　松煙冪冪　空林之下　盤陀之石　石上有僧　結跏橫膝　誦白蓮經　從旦至夕　左之右之　虎跡狼跡　十片五片　異花狼籍　偶然相見　未深相識　知是古之人　今之人　是曇彥　是曇翼　我聞此經有深旨　覺帝稱之有妙義　合目冥心子細聽　醍醐滴入焦腸裏　佛之意兮祖之髓　我之心兮經之旨　可憐彈指及舉手　不達目前今正是　大矣哉　甚奇特　空王要使群生得　光輝一萬八土　土土皆作黃金色　四生六道一光中　狂夫猶自問彌勒　我亦當年學空寂　一得無心便休息　今日親聞誦此經　始覺驢乘匪端的　我亦當年不出戶　不欲紅塵沾步武　今日親聞誦此經　始覺行行皆寶所　我亦當年愛吟詠　將謂冥搜亂神定　今日親聞誦此經　何妨筆硯資真性　我亦當年狎兒戲　將謂光陰半虛棄　今日親聞誦此經　始覺聚沙非小事　我昔曾游山與水　將謂他山非故里　今日親聞誦此經　始覺山河無寸地　我昔心猿未調伏　常將金鎖虛拘束　今日親聞誦此經　始覺無物為拳拲　師誦此經經一字　字字爛嚼醍醐味　醍醐之味珍且美　不在脣　不在齒　只在勞生方寸裏　師誦此經經一句　句句白牛親動步　白牛之步疾如風　不在西　不在東　只在浮生日用中　日用不知一何苦　酒之腸　飯之腑　長者揚聲喚不迴　何異聾　何異瞽　世人之耳非不聰　耳聰特向經中聾　世人之目非不明　目明特向經中盲　合聰不聰　合明不明　轆轤上下　浪死虛生　世人縱識師之音　誰人能識師之心　世人縱識師之形　誰人能識師之名　師名醫王行佛令　來與眾生治心病　能使迷者醒　狂者定　垢者淨　邪者正　凡者聖　如是則非但天恭敬　人恭敬　亦合龍讚詠　鬼讚詠　佛讚詠　　豈得背覺合塵之徒　不稽首而歸命</p><p><a href="../../model.html#/doc/41185">View poem's topic associations</a></p></body></html>