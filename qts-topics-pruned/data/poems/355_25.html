<!DOCTYPE HTML>
<html lang="en-US">
  <head>
    <meta charset="UTF-8">
    <title>355_25: 《令狐相公見示贈竹二十韻仍命繼和》劉禹錫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>355_25: 《令狐相公見示贈竹二十韻仍命繼和》劉禹錫</p>
    <p>高人必愛竹　寄興良有以　峻節可臨戎　虛心宜待士　眾芳信妍媚　威鳳難棲止　遂於鼙鼓聞　移植東南美　封以梁國土　澆之浚泉水　得地色不移　凌空勢方起　新青排故葉　餘紛籠疏理　猶復隔牆藩　何因出塵滓　茲辰去前蔽　永日勞瞪視　槭槭林已成　熒熒玉相似　規摹起心匠　洗滌在頤指　曲直既瞭然　孤高何卓爾　垂梢覆內屏　迸筍侵前扈　妓席拂雲鬢　賓階廕珠履　抱琴恣閑玩　執卷堪斜倚　露下懸明璫　風來韻清徵　堅貞貫四候　標格殊百卉　歲晚當自知　繁華豈云比　古詩無贈竹　高唱從此始　一聽清瑤音　崢然長在耳</p><p><a href="../../model.html#/doc/16702">View poem's topic associations</a></p></body></html>