<!DOCTYPE HTML>
<html lang="en-US">
  <head>
    <meta charset="UTF-8">
    <title>222_1: 《八哀詩。贈司空王公思禮》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>222_1: 《八哀詩。贈司空王公思禮》杜甫</p>
    <p>司空出東夷　童稚刷勁翮　追隨燕薊兒　穎銳物不隔　服事哥舒翰　意無流沙磧　未甚拔行間　犬戎大充斥　短小精悍姿　屹然強寇敵　貫穿百萬眾　出入由咫尺　馬鞍懸將首　甲外控鳴鏑　洗劍青海水　刻銘天山石　九曲非外蕃　其王轉深壁　飛兔不近駕　鷙鳥資遠擊　曉達兵家流　飽聞春秋癖　胸襟日沈靜　肅肅自有適　潼關初潰散　萬乘猶辟易　偏裨無所施　元帥見手格　太子入朔方　至尊狩梁益　胡馬纏伊洛　中原氣甚逆　肅宗登寶位　塞望勢敦迫　公時徒步至　請罪將厚責　際會清河公　間道傳玉冊　天王拜跪畢　讜議果冰釋　翠華卷飛雪　熊虎亙阡陌　屯兵鳳皇山　帳殿涇渭闢　金城賊咽喉　詔鎮雄所搤　禁暴清無雙　爽氣春淅瀝　巷有從公歌　野多青青麥　及夫哭廟後　復領太原役　恐懼祿位高　悵望王土窄　不得見清時　嗚呼就窀穸　永繫五湖舟　悲甚田橫客　千秋汾晉間　事與雲水白　昔觀文苑傳　豈述廉藺績　嗟嗟鄧大夫　士卒終倒戟</p><p><a href="../../model.html#/doc/9625">View poem's topic associations</a></p></body></html>