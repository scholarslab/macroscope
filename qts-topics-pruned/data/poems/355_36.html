<!DOCTYPE HTML>
<html lang="en-US">
  <head>
    <meta charset="UTF-8">
    <title>355_36: 《韓十八侍禦見示岳陽樓別竇司直詩…自述故足成六十二韻》劉禹錫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>355_36: 《韓十八侍禦見示岳陽樓別竇司直詩…自述故足成六十二韻》劉禹錫</p>
    <p>楚望何蒼然　曾瀾七百里　孤城寄遠目　一寫無窮已　蕩漾浮天蓋　四環宣地理　積漲在三秋　混成非一水　冬遊見清淺　春望多洲沚　雲錦遠沙明　風煙青草靡　火星忽南見　月硤方東迤　雪波西山來　隱若長城起　獨專朝宗路　駛悍不可止　支川讓其威　蓄縮至南委　熊武走蠻落　瀟湘來奧鄙　炎蒸動泉源　積潦搜山趾　歸往無旦夕　包含通遠邇　行當白露時　眇視秋光裏　曙色未昭晰　露華遙斐舋　浩爾神骨清　如觀混元始　北風忽震盪　驚浪迷津涘　怒激鼓鏗訇　蹙成山巋硊　鵬疑變化　罔象何恢詭　噓吸寫樓臺　騰驤露鬐尾　景移群動息　波靜繁音弭　明月出中央　青天絕纖滓　素光淡無際　綠靜平如砥　空影渡鵷鴻　秋聲思蘆葦　鮫人弄機杼　貝闕駢紅紫　珠蛤吐玲瓏　文鰩翔旖旎　水鄉吳蜀限　地勢東南庳　翼軫粲垂精　衡巫屹環峙　名雄七澤藪　國辨三苗氏　唐羿斷修蛇　荊王憚青兕　秦狩跡猶在　虞巡路從此　軒后奏宮商　騷人詠蘭芷　茅嶺潛相應　橘洲傍可指　郭璞驗幽經　羅含著前紀　觀津戚里族　按道侯家子　聯袂登高樓　臨軒笑相視　假守亦高臥　墨曹正垂耳　契闊話涼溫　壺觴慰遷徒　地偏山水秀　客重杯盤侈　紅袖花欲然　銀燈晝相似　興酣更抵掌　樂極同啟齒　筆鋒不能休　藻思一何綺　伊余負微尚　夙昔慚知己　出如金馬門　交結青雲士　襲芳踐蘭室　學古遊槐市　策慕宋前軍　文師漢中壘　陋容昧俯仰　孤志無依倚　衛足不如葵　漏川空歎蟻　幸逢萬物泰　獨處窮途否　鍛翮重疊傷　兢魂再三褫　蘧瑗亦屢化　左丘猶有恥　桃源訪仙宮　薜服祠山鬼　故人南臺舊　一別如弦矢　今朝會荊巒　斗酒相宴喜　為余出新什　笑抃隨伸紙　曄若觀五色　歡然臻四美　委曲風濤事　分明窮達旨　洪韻發華鐘　淒音激清徵　羊濬要共和　江淹多雜擬　徒欲仰高山　焉能追逸軌　湘洲路四達　巴陵城百雉　何必顏光祿　留詩張內史</p><p><a href="../../model.html#/doc/16713">View poem's topic associations</a></p></body></html>