<!DOCTYPE HTML>
<html lang="en-US">
  <head>
    <meta charset="UTF-8">
    <title>790_14: 《喜晴聯句》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>790_14: 《喜晴聯句》白居易</p>
    <p>苦雨晴何喜　喜於未兩時　氣收雲物變　聲樂鳥烏知　蕙泛光風圃　蘭開皎月池　千峰分遠近　九陌好追隨　白日開天路　玄陰卷地維　餘清在林薄　新照入漣漪　碧樹涼先落　青蕪溼更滋　曬毛經浴鶴　曳尾出泥龜　舞去商羊速　飛來野馬遲　柱邊無潤礎　臺上有游絲　橋淨行塵息　堤長禁柳垂　宮城開睥睨　觀闕麗罘罳　洛水澄清鎮　嵩煙展翠帷　梁成虹乍見　市散蜃初移　藉草風猶暖　攀條露已晞　屋穿添碧瓦　牆缺召金鎚　迥徹來雙目　昏煩去四支　霞文晚煥爛　星影夕參差　爽助門庭肅　寒催草木衰　黃乾向陽菊　紅洗得霜梨　假蓋閒誰惜　彈弦燥更悲　散蹄良馬穩　炙背野人宜　洞戶晨暉入　空庭宿霧披　推林出書目　傾笥上衣椸　道路行非阻　軒車望可期　無辭訪圭竇　且願見瓊枝　山閣蓬萊客　儲宮羽翼師　每優陪麗句　何暇覿英姿　玩景方搔首　懷人尚斂眉　因吟仲文什　高興盡於斯</p><p><a href="../../model.html#/doc/39506">View poem's topic associations</a></p></body></html>