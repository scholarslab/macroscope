<!DOCTYPE HTML>
<html lang="en-US">
  <head>
    <meta charset="UTF-8">
    <title>520_3: 《郡齋獨酌（黃州作）》杜牧</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>520_3: 《郡齋獨酌（黃州作）》杜牧</p>
    <p>前年鬢生雪　今年鬢帶霜　時節序鱗次　古今同雁行　甘英窮四海　四萬到洛陽　東南我所見　北可計幽荒　中畫一萬國　角角棋布方　地頑壓不穴　天迥老不僵　屈指百萬世　過如霹靂忙　人生落其內　何者為彭殤　促束自繫縛　儒衣寬且長　旗亭雪中過　敢問當壚娘　我愛李侍中　標標七尺強　白羽八扎弓　壓綠檀槍　風前略橫陣　紫髯分兩傍　淮西萬虎士　怒目不敢當　功成賜宴麟德殿　猿超鶻掠廣毬場　三千宮女側頭看　相排踏碎雙明璫　旌竿旗燿燿　意氣橫鞭歸故鄉　我愛朱處士　三吳當中央　罷亞百頃稻　西風吹半黃　尚可活鄉里　豈唯滿囷倉　後嶺翠撲撲　前溪碧泱泱　霧曉起鳧雁　日晚下牛羊　叔舅欲飲我　社甕爾來嘗　伯姊子欲歸　彼亦有壺漿　西阡下柳塢　東陌繞荷塘　姻親骨肉舍　煙火遙相望　太守政如水　長官貪似狼　征輸一云畢　任爾自存亡　我昔造其室　羽儀鸞鶴翔　交橫碧流上　竹映琴書床　出語無近俗　堯舜禹武湯　問今天子少　誰人為棟梁　我曰天子聖　晉公提紀綱　聯兵數十萬　附海正誅滄　謂言大義不小義　取易卷席如探囊　犀甲吳兵鬥弓弩　蛇矛燕戟馳鋒鋩　豈知三載幾百戰　鉤車不得望其牆　答云此山外　有事問胡羌　誰將國伐叛　話與釣魚郎　溪南重迴首　一徑出修篁　爾來十三歲　斯人未曾忘　往往自撫己　淚下神蒼茫　御史詔分洛　舉趾何猖狂　闕下諫官業　拜疏無文章　尋僧解憂夢　乞酒緩愁腸　豈為妻子計　未去山林藏　平生五色線　願補舜衣裳　弦歌教燕趙　蘭芷浴河湟　腥膻一掃灑　凶狠皆披攘　生人但眠食　壽域富農桑　孤吟志在此　自亦笑荒唐　江郡雨初霽　刀好截秋光　池邊成獨酌　擁鼻菊枝香　醺酣更唱太平曲　仁聖天子壽無疆</p><p><a href="../../model.html#/doc/25372">View poem's topic associations</a></p></body></html>