<!DOCTYPE HTML>
<html lang="en-US">
  <head>
    <meta charset="UTF-8">
    <title>820_40: 《哭吳縣房聳明府》皎然</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>820_40: 《哭吳縣房聳明府》皎然</p>
    <p>仁人邁厚德　可謂名實全　撫跡若疏曠　會心極精研　履危節詎屈　著論識不偏　恨以榮級淺　嘉猷未及宣　伊人期遠大　志業難比肩　昭世既合并　吾君藉陶甄　奈何明明理　與善徒空詮　徵教或稽聖　窮源反問天　一官自吳邑　六翮委江壖　始是牽絲日　翻成撤瑟年　金膏果不就　玉珮長此捐　倚伏信冥昧　夭修驚後先　安知忘情子　愛綱素已褰　為有深仁感　遂令真性遷　心悲空林下　淚灑秋景前　夫子寡兄弟　撫孤傷藐然　傾雲為慘結　弔鶴共聊翩　割念命歸駕　訣詞向空筵　樹桃陰始合　愛客位常懸　幡然遠行時　崇望歸朝旋　悟茲懽宴隔　哀被歲月延　書帶變芳草　履痕移綠錢　冥期儻可逢　生盡會無緣　幸願示因業　代君運精專　相思轉寂寞　獨往西林泉　欲見故人心　時閱所贈篇　素高陶靖節　今重楚先賢　芳躅將遺愛　可為終古傳</p><p><a href="../../model.html#/doc/40988">View poem's topic associations</a></p></body></html>