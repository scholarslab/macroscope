<!DOCTYPE HTML>
<html lang="en-US">
  <head>
    <meta charset="UTF-8">
    <title>445_17: 《和微之詩二十三首。和晨興因報問龜兒》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>445_17: 《和微之詩二十三首。和晨興因報問龜兒》白居易</p>
    <p>冬旦寒慘澹　雲日無晶輝　當此歲暮感　見君晨興詩　君詩亦多苦　苦在兄遠離　我苦不在遠　纏綿肝與脾　西院病孀婦　後床孤姪兒　黃昏一慟後　夜半十起時　病眼兩行血　衰鬢萬莖絲　咽絕五臟脈　廋消百骸脂　雙目失一目　四肢斷兩肢　不如溘然逝　安用半活為　誰謂荼蘗苦　荼蘗甘如飴　誰謂湯火熱　湯火冷如澌　前時君寄詩　憂念問阿龜　喉燥聲氣窒　經年無報辭　及睹晨興句　未吟先涕垂　因茲漣洳際　一吐心中悲　茫茫四海間　此苦唯君知　去我四千里　使我告訴誰　仰頭向青天　但見雁南飛　憑雁寄一語　為我達微之　弦絕有續膠　樹斬可接枝　唯我中腸斷　應無連得期</p><p><a href="../../model.html#/doc/20890">View poem's topic associations</a></p></body></html>