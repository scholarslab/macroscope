<!DOCTYPE HTML>
<html lang="en-US">
  <head>
    <meta charset="UTF-8">
    <title>339_26: 《苦寒》韓愈</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>339_26: 《苦寒》韓愈</p>
    <p>四時各平分　一氣不可兼　隆寒奪春序　顓頊固不廉　太昊弛維綱　畏避但守謙　遂令黃泉下　萌牙夭句尖　草木不復抽　百味失苦甜　凶飆攪宇宙　鋩刃甚割砭　日月雖云尊　不能活烏蟾　羲和送日出　恇怯頻窺覘　炎帝持祝融　呵噓不相炎　而我當此時　恩光何由沾　肌膚生鱗甲　衣被如刀鐮　氣寒鼻莫嗅　血凍指不拈　濁醪沸入喉　口角如銜箝　將持匕箸食　觸指如排籤　侵爐不覺暖　熾炭屢已添　探湯無所益　何況纊與縑　虎豹僵穴中　蛟螭死幽潛　熒惑喪纏次　六龍冰脫髯　芒碭大包內　生類恐盡殲　啾啾窗間雀　不知已微纖　舉頭仰天鳴　所願晷刻淹　不如彈射死　卻得親炰燖　鸞皇苟不存　爾固不在占　其餘蠢動儔　俱死誰恩嫌　伊我稱最靈　不能女覆苫　悲哀激憤歎　五藏難安恬　中宵倚牆立　淫淚何漸漸　天王哀無辜　惠我下顧瞻　褰旒去耳纊　調和進梅鹽　賢能日登御　黜彼傲與憸　生風吹死氣　豁達如褰簾　懸乳零落墮　晨光入前簷　雪霜頓銷釋　土脈膏且黏　豈徒蘭蕙榮　施及艾與蒹　日萼行鑠鑠　風條坐襜襜　天乎苟其能　吾死意亦厭</p><p><a href="../../model.html#/doc/15993">View poem's topic associations</a></p></body></html>