<!DOCTYPE HTML>
<html lang="en-US">
  <head>
    <meta charset="UTF-8">
    <title>171_6: 《贈宣城趙太守悅》李白</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>171_6: 《贈宣城趙太守悅》李白</p>
    <p>趙得寶符盛　山河功業存　三千堂上客　出入擁平原　六國揚清風　英聲何喧喧　大賢茂遠業　虎竹光南藩　錯落千丈松　虯龍盤古根　枝下無俗草　所植唯蘭蓀　憶在南陽時　始承國士恩　公為柱下史　脫繡歸田園　伊昔簪白筆　幽都逐遊魂　持斧冠三軍　霜清天北門　差池宰兩邑　鶚立重飛翻　焚香入蘭臺　起草多芳言　夔龍一顧重　矯翼凌翔鵷　赤縣揚雷聲　彊項聞至尊　驚飆頹秀木　跡屈道彌敦　出牧歷三郡　所居猛獸奔　遷人同衛鶴　謬上懿公軒　自笑東郭履　側慚狐白溫　閒吟步竹石　精義忘朝昏　憔悴成醜士　風雲何足論　獮猴騎土牛　羸馬夾雙轅　願借羲皇景　為人照覆盆　溟海不振蕩　何由縱鵬鯤　所期玄津白　倜儻假騰鶱</p><p><a href="../../model.html#/doc/7253">View poem's topic associations</a></p></body></html>