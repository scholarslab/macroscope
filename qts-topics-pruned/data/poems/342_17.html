<!DOCTYPE HTML>
<html lang="en-US">
  <head>
    <meta charset="UTF-8">
    <title>342_17: 《示兒》韓愈</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>342_17: 《示兒》韓愈</p>
    <p>始我來京師　止攜一束書　辛勤三十年　以有此屋廬　此屋豈為華　於我自有餘　中堂高且新　四時登牢蔬　前榮饌賓親　冠婚之所於　庭內無所有　高樹八九株　有藤婁絡之　春華夏陰敷　東堂坐見山　雲風相吹噓　松果連南亭　外有瓜芋區　西偏屋不多　槐榆翳空虛　山鳥旦夕鳴　有類澗谷居　主婦治北堂　膳服適戚疏　恩封高平君　子孫從朝裾　開門問誰來　無非卿大夫　不知官高卑　玉帶懸金魚　問客之所為　峨冠講唐虞　酒食罷無為　棋槊以相娛　凡此座中人　十九持鈞樞　又問誰與頻　莫與張樊如　來過亦無事　考評道精麤　躚躚媚學子　牆屏日有徒　以能問不能　其蔽豈可祛　嗟我不修飾　事與庸人俱　安能坐如此　比肩於朝儒　詩以示兒曹　其無迷厥初</p><p><a href="../../model.html#/doc/16087">View poem's topic associations</a></p></body></html>