<!DOCTYPE HTML>
<html lang="en-US">
  <head>
    <meta charset="UTF-8">
    <title>541_103: 《擬意》李商隱</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>541_103: 《擬意》李商隱</p>
    <p>悵望逢張女　遲迴送阿侯　空看小垂手　忍問大刀頭　妙選茱萸帳　平居翡翠樓　雲屏不取暖　月扇未遮羞　上掌真何有　傾城豈自由　楚妃交薦枕　漢后共藏鬮　夫向羊車覓　男從鳳穴求　書成祓褉帖　唱殺畔牢愁　夜杵鳴江練　春刀解若榴　象床穿幰網　犀帖釘窗油　仁壽遺明鏡　陳倉拂綵毬　真防舞如意　佯蓋臥箜篌　濯錦桃花水　濺裙杜若洲　魚兒懸寶劍　燕子合金甌　銀箭催搖落　華筵慘去留　幾時銷薄怒　從此抱離憂　帆落啼猿峽　樽開書鷁舟　急絃腸對斷　翦蠟淚爭流　璧馬誰能帶　金蟲不復收　銀河撲醉眼　珠串咽歌喉　去夢隨川后　來風貯石郵　蘭叢銜露重　榆莢點星稠　解佩無遺跡　凌波有舊游　會來十九首　私讖詠牽牛</p><p><a href="../../model.html#/doc/26932">View poem's topic associations</a></p></body></html>