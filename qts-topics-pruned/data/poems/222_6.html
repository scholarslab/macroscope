<!DOCTYPE HTML>
<html lang="en-US">
  <head>
    <meta charset="UTF-8">
    <title>222_6: 《八哀詩。故秘書少監武功蘇公源明》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>222_6: 《八哀詩。故秘書少監武功蘇公源明》杜甫</p>
    <p>武功少也孤　徒步客徐兗　讀書東岳中　十載考墳典　時下萊蕪郭　忍飢浮雲巘　負米晚為身　每食臉必泫　夜字照爇薪　垢衣生碧蘚　庶以勤苦志　報茲劬勞顯　學蔚醇儒姿　文包舊史善　灑落辭幽人　歸來潛京輦　射君東堂策　宗匠集精選　制可題未乾　乙科已大闡　文章日自負　吏祿亦累踐　晨趨閶闔內　足蹋宿昔趼　一麾出守還　黃屋朔風卷　不暇陪八駿　虜庭悲所遣　平生滿尊酒　斷此朋知展　憂憤病二秋　有恨石可轉　肅宗復社稷　得無逆順辨　范曄顧其兒　李斯憶黃犬　秘書茂松意　溟漲本末淺　青熒芙蓉劍　犀兕豈獨剸　反為後輩褻　予實苦懷緬　煌煌齋房芝　事絕萬手搴　垂之俟來者　正始徵勸勉　不要懸黃金　胡為投乳贙　結交三十載　吾與誰游衍　滎陽復冥莫　罪罟已橫罥　嗚呼子逝日　始泰則終蹇　長安米萬錢　凋喪盡餘喘　戰伐何當解　歸帆阻清沔　尚纏漳水疾　永負蒿里餞</p><p><a href="../../model.html#/doc/9630">View poem's topic associations</a></p></body></html>