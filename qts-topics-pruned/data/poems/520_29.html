<!DOCTYPE HTML>
<html lang="en-US">
  <head>
    <meta charset="UTF-8">
    <title>520_29: 《李甘詩》杜牧</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>520_29: 《李甘詩》杜牧</p>
    <p>太和八九年　訓注極虓虎　潛身九地底　轉上青天去　四海鏡清澄　千官雲片縷　公私各閒暇　追游日相伍　豈知禍亂根　枝葉潛滋莽　九年夏四月　天誡若言語　烈風駕地震　獰雷驅猛雨　夜於正殿階　拔去千年樹　吾君不省覺　二凶日威武　操持北斗柄　開閉天門路　森森明庭士　縮縮循牆鼠　平生負奇節　一旦如奴虜　指名為錮黨　狀跡誰告訴　喜無李杜誅　敢憚髡鉗苦　時當秋夜月　日值曰庚午　喧喧皆傳言　明晨相登注　予時與和鼎　官班各持斧　和鼎顧予言　我死知處所　當庭裂詔書　退立須鼎俎　君門曉日開　赭案橫霞布　儼雅千官容　勃鬱吾累怒　適屬命鄜將　昨之傳者誤　明日詔書下　謫斥南荒去　夜登青泥阪　墜車傷左股　病妻尚在床　稚子初離乳　幽蘭思楚澤　恨水啼湘渚　恍恍三閭魂　悠悠一千古　其冬二凶敗　渙汗開湯罟　賢者須喪亡　讒人尚堆堵　予於後四年　諫官事明主　常欲雪幽冤　於時一裨補　拜章豈艱難　膽薄多憂懼　如何干斗氣　竟作炎荒土　題此涕滋筆　以代投湘賦</p><p><a href="../../model.html#/doc/25375">View poem's topic associations</a></p></body></html>