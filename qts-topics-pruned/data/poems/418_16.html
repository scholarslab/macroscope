<!DOCTYPE HTML>
<html lang="en-US">
  <head>
    <meta charset="UTF-8">
    <title>418_16: 《出門行》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>418_16: 《出門行》元稹</p>
    <p>兄弟同出門　同行不同志　悽悽分岐路　各各營所為　兄上荊山巔　翻石辨虹氣　弟沈滄海底　偷珠待龍睡　出門不數年　同歸亦同遂　俱用私所珍　升沈自茲異　獻珠龍王宮　值龍覓珠次　但喜復得珠　不求珠所自　酬客雙龍女　授客六龍轡　遣充行雨神　雨澤隨客意　雩夏鐘鼓繁　禜秋玉帛積　彩色畫廊廟　奴僮被珠翠　驥騄千萬雙　鴛鴦七十二　言者未搖舌　無人敢輕議　其兄因獻璞　再刖不履地　門戶親戚疏　匡床妻妾棄　銘心有所待　視足無所愧　持璞自枕頭　淚痕雙血漬　一朝龍醒寤　本問偷珠事　因知行雨偏　妻子五刑備　仁兄捧尸哭　勢友掉頭諱　喪車黔首葬　弔客青蠅至　楚有望氣人　王前忽長跪　賀王得貴寶　不遠王所蒞　求之果如言　剖出浮筠膩　白珩無顏色　垂棘有瑕累　在楚裂地封　入趙連城貴　秦遣李斯書　書為傳國瑞　秦亡漢魏傳　傳者得神器　卞和名永永　與寶不相墜　勸爾出門行　行難莫行易　易得還易失　難同亦難離　善賈識貪廉　良田無植樨　磨劍莫磨錐　磨錐成小利</p><p><a href="../../model.html#/doc/19368">View poem's topic associations</a></p></body></html>