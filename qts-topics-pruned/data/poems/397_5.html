<!DOCTYPE HTML>
<html lang="en-US">
  <head>
    <meta charset="UTF-8">
    <title>397_5: 《和樂天贈樊著作》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>397_5: 《和樂天贈樊著作》元稹</p>
    <p>君為著作詩　志激詞且溫　璨然光揚者　皆以義烈聞　千慮竟一失　冰玉不斷痕　謬予頑不肖　列在數子間　因君譏史氏　我亦能具陳　羲黃眇云遠　載籍無遺文　煌煌二帝道　鋪設在典墳　堯心惟舜會　因著為話言　皋夔益稷禹　粗得無間然　緬然千載後　後聖曰孔宣　迥知皇王意　綴書為百篇　是時游夏輩　不敢措舌端　信哉作遺訓　職在聖與賢　如何至近古　史氏為間官　但令識字者　竊弄刀筆權　由心書曲直　不使當世觀　胎之千萬代　疑言相並傳　人人異所見　各各私所偏　以是曰褒貶　不如都無焉　況乃丈夫志　用舍貴當年　顧予有微尚　願以出處論　出非利吾已　其出貴道全　全道豈虛設　道全當及人　全則富與壽　虧則饑與寒　遂我一身逸　不如萬物安　解懸不澤手　拯溺無折旋　神哉伊尹心　可以冠古先　其次有獨善　善己不善民　天地為一物　死生為一源　合雜分萬變　忽若風中塵　抗哉巢由志　堯舜不可遷　舍此二者外　安用名為賓　持謝著書郎　愚不願有云</p><p><a href="../../model.html#/doc/18745">View poem's topic associations</a></p></body></html>