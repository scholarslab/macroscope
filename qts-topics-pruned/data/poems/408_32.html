<!DOCTYPE HTML>
<html lang="en-US">
  <head>
    <meta charset="UTF-8">
    <title>408_32: 《飲致用神麹酒三十韻》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>408_32: 《飲致用神麹酒三十韻》元稹</p>
    <p>上月調神麴　三春釀綠醽　雕鐫荊玉盞　烘透內丘缾　試滴盤心露　疑添案上螢　滿尊凝止水　祝地落繁星　翻陋瓊漿濁　唯聞石髓馨　冰壺通角簟　金鏡徹雲屏　雪映煙光薄　霜涵霽色冷　蚌珠懸皎皛　桂魄倒瀴溟　晝灑蟬將飲　宵揮鶴誤聆　琉璃驚太白　鍾乳訝微青　詎敢辭濡首　并憐可鑒形　行當遣俗累　便得造禪扃　何憚說千日　甘從過百齡　但令長泛蟻　無復恨漂萍　膽壯還增氣　機忘反目冥　甕眠思畢卓　糟籍憶劉伶　髣中聖日　希夷夾大庭　眼前須底物　座右任他銘　刮骨都無痛　如泥未擬停　殘觴猶漠漠　華燭已熒熒　真性臨時見　狂歌半睡聽　喧闐爭意氣　調笑學娉婷　酩酊焉知極　羇離忽暫寧　雞聲催欲曙　蟾影照初醒　咽絕鵑啼竹　蕭撩雁去汀　遙城傳漏箭　鄉寺響風鈴　楚澤一為梗　堯階屢變蓂　醉荒非獨此　愁夢幾曾經　每恥窮途哭　今那客淚零　感君澄醴酒　不遣渭和涇</p><p><a href="../../model.html#/doc/19007">View poem's topic associations</a></p></body></html>