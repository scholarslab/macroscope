<!DOCTYPE HTML>
<html lang="en-US">
  <head>
    <meta charset="UTF-8">
    <title>169_2: 《書情題蔡舍人雄》李白</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>169_2: 《書情題蔡舍人雄》李白</p>
    <p>嘗高謝太傅　攜妓東山門　楚舞醉碧雲　吳歌斷清猿　暫因蒼生起　談笑安黎元　余亦愛此人　丹霄翼飛翻　遭逢聖明主　敢進興亡言　白璧竟何辜　青蠅遂成冤　一朝去京國　十載客梁園　猛犬吠九關　殺人憤精魂　皇穹雪冤枉　白日開氛昏　泰階得夔龍　桃李滿中原　倒海索明月　凌山採芳蓀　愧無橫草功　虛負雨露恩　跡謝雲臺閣　心隨天馬轅　夫子王佐才　而今復誰論　層飆振六翮　不日思騰騫　我縱五湖櫂　煙濤恣崩奔　夢釣子陵湍　英風緬猶存　彼希客星隱　弱植不足援　千里一迴首　萬里一長歌　黃鶴不復來　清風愁奈何　舟浮瀟湘月　山倒洞庭波　投汨笑古人　臨濠得天和　閒時田畝中　搔背牧雞鵝　別離解相訪　應在武陵多</p><p><a href="../../model.html#/doc/7197">View poem's topic associations</a></p></body></html>