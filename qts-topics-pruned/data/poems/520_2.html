<!DOCTYPE HTML>
<html lang="en-US">
  <head>
    <meta charset="UTF-8">
    <title>520_2: 《杜秋娘詩》杜牧</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>520_2: 《杜秋娘詩》杜牧</p>
    <p>京江水清滑　生女白如脂　其間杜秋者　不勞朱粉施　老濞即山鑄　後庭千雙眉　秋持玉斝醉　與唱金縷衣　濞即白首叛　秋亦紅淚滋　吳江落日渡　灞岸綠楊垂　聯裾見天子　盼眄獨依依　椒壁懸錦幕　鏡奩蟠蛟螭　低鬟認新寵　窈裊復融怡　月上白璧門　桂影涼參差　金階露新重　閑捻紫簫吹　莓苔夾城路　南苑燕初飛　紅粉羽林仗　獨賜辟邪旗　歸來煮豹胎　饜飫不能飴　咸池升日慶　銅雀分香悲　雷音後車遠　事往落花時　燕禖得皇子　壯發綠緌緌　畫堂授傅姆　天人親捧持　虎睛珠絡褓　金盤犀鎮帷　長楊射熊羆　武帳弄啞咿　漸拋竹馬劇　稍出舞雞奇　嶄嶄整冠佩　侍宴坐瑤池　眉宇儼圖畫　神秀射朝輝　一尺桐偶人　江充知自欺　王幽茅土削　秋放故鄉歸　觚稜拂斗極　回首尚遲遲　四朝三十載　似夢復疑非　潼關識舊吏　吏發已如絲　卻喚吳江渡　舟人那得知　歸來四鄰改　茂苑草菲菲　清血灑不盡　仰天知問誰　寒衣一匹素　夜借鄰人機　我昨金陵過　聞之為歔欷　自古皆一貫　變化安能推　夏姬滅兩國　逃作巫臣姬　西子下姑蘇　一舸逐鴟夷　織室魏豹俘　作漢太平基　誤置代籍中　兩朝尊母儀　光武紹高祖　本系生唐兒　珊瑚破高齊　作婢舂黃糜　蕭后去揚州　突厥為閼氏　女子固不定　士林亦難期　射鉤後呼父　釣翁王者師　無國要孟子　有人毀仲尼　秦因逐客令　柄歸丞相斯　安知魏齊首　見斷簀中尸　給喪蹶張輩　廊廟冠峨危　珥貂七葉貴　何妨戎虜支　蘇武卻生返　鄧通終死饑　主張既難測　翻覆亦其宜　地盡有何物　天外復何之　指何為而捉　足何為而馳　耳何為而聽　目何為而窺　己身不自曉　此外何思惟　因傾一樽酒　題作杜秋詩　愁來獨長詠　聊可以自怡</p><p><a href="../../model.html#/doc/25371">View poem's topic associations</a></p></body></html>