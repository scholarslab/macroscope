<!DOCTYPE HTML>
<html lang="en-US">
  <head>
    <meta charset="UTF-8">
    <title>395_1: 《冰柱》劉叉</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>395_1: 《冰柱》劉叉</p>
    <p>師干久不息　農為兵兮民重嗟　騷然縣宇　土崩水潰　畹中無熟穀　壟上無桑麻　王春判序　百卉茁甲含葩　有客避兵奔遊僻　跋履險厄至三巴　貂裘蒙茸已敝縷　鬢髮蓬舥　雀驚鼠伏　寧遑安處　獨臥旅舍無好夢　更堪走風沙　天人一夜剪瑛琭　詰旦都成六出花　南畝未盈尺　纖片亂舞空紛拏　旋落旋逐朝暾化　簷間冰柱若削出交加　或低或昂　小大瑩潔　隨勢無等差　始疑玉龍下界來人世　齊向茅簷布爪牙　又疑漢高帝　西方未斬蛇　人不識　誰為當風杖莫邪　鏗鏜冰有韻　的皪玉無瑕　不為四時雨　徒于道路成泥柤　不為九江浪　徒為汩沒天之涯　不為雙井水　滿甌泛泛烹春茶　不為中山漿　清新馥鼻盈百車　不為池與沼　養魚種芰成霪霪　不為醴泉與甘露　使名異瑞世俗誇　特稟朝澈氣　潔然自許靡間其邇遐　森然氣結一千里　滴瀝聲沈十萬家　明也雖小　暗之大不可遮　勿被曲瓦　直下不能抑群邪　奈何時逼　不得時在我目中　倏然漂去無餘　自是成毀任天理　天於此物豈宜有忒賒　反令井蛙壁蟲變容易　背人縮首競呀呀　我願天子回造化　藏之韞櫝玩之生光華</p><p><a href="../../model.html#/doc/18709">View poem's topic associations</a></p></body></html>