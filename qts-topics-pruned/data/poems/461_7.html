<!DOCTYPE HTML>
<html lang="en-US">
  <head>
    <meta charset="UTF-8">
    <title>461_7: 《三謠。朱藤謠》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>461_7: 《三謠。朱藤謠》白居易</p>
    <p>朱藤朱藤　溫如紅玉　直如朱繩　自我得爾以為杖　大有裨於股肱　前年左選　東南萬里　交遊別我於國門　親友送我于滻水　登高山兮車倒輪摧　渡漢水兮馬跙蹄開　中途不進　部曲多迴　唯此朱藤　實隨我來　瘴癘之鄉　無人之地　扶衛衰病　驅訶魑魅　吾獨一身　賴爾為二　或水或陸　自北徂南　泥黏雪滑　足力不堪　吾本兩足　得爾為三　紫霄峰頭　黃石巖下　松門石磴　不通輿馬　吾與爾披雲撥水　環山繞野　二年蹋遍匡廬間　未嘗一步而相捨　雖有佳子弟　良友朋　扶危助蹇　不如朱藤　嗟乎　窮既若是　通復何如　吾不以常杖待爾　爾勿以常人望吾　朱藤朱藤　吾雖青雲之上　黃泥之下　誓不棄爾於斯須</p><p><a href="../../model.html#/doc/22176">View poem's topic associations</a></p></body></html>