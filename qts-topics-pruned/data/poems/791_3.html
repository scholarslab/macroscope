<!DOCTYPE HTML>
<html lang="en-US">
  <head>
    <meta charset="UTF-8">
    <title>791_3: 《鬥雞聯句》韓愈</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>791_3: 《鬥雞聯句》韓愈</p>
    <p>大雞昂然來　小雞竦而待　崢嶸顛盛氣　洗刷凝鮮彩　高行若矜豪　側睨如伺殆　精光目相射　劍戟心獨在　既取冠為冑　復以距為鐓　天時得清寒　地利夾爽塏　磔毛各噤痒　怒癭爭碨磊　俄膺忽爾低　植立瞥而改　腷膊戰聲喧　繽翻落羽　中休事未決　小挫勢益倍　妒腸務生敵　賊性專相醢　裂血失鳴聲　啄殷甚飢餒　對起何急驚　隨旋誠巧紿　毒手飽李陽　神槌困朱亥　惻心我以仁　碎首爾何罪　獨勝事有然　旁驚汗流浼　知雄欣動顏　怯負愁看賄　爭觀雲填道　助叫波翻海　事爪深難解　嗔睛時未怠　一噴一醒然　再接再礪乃　頭垂碎丹砂　翼搨拖錦綵　連軒尚賈餘　清厲比歸凱　選俊感收毛　受恩慚始隗　英心甘鬥死　義肉恥庖宰　君看鬥雞篇　短韻有可采</p><p><a href="../../model.html#/doc/39511">View poem's topic associations</a></p></body></html>