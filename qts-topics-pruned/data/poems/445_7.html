<!DOCTYPE HTML>
<html lang="en-US">
  <head>
    <meta charset="UTF-8">
    <title>445_7: 《和微之詩二十三首。和寄樂天》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>445_7: 《和微之詩二十三首。和寄樂天》白居易</p>
    <p>賢愚類相交　人情之大率　然自古今來　幾人號膠漆　近聞屈指數　元某與白乙　旁愛及弟兄　中權避家室　松筠與金石　未足喻堅密　在車如輪轅　在身如肘腋　又如風雲會　天使相召匹　不似勢利交　有名而無實　頃我在杭歲　值君之越日　望愁來儀遲　宴惜流景疾　坐耀黃金帶　酌酡赬玉質　酣歌口不停　狂舞衣相拂　平生賞心事　施展十未一　會笑始啞啞　離嗟乃唧唧　餞筵纔收拾　征櫂遽排比　後恨苦綿綿　前歡何卒卒　居人色慘淡　行子心紆鬱　風袂去時揮　雲帆望中失　宿酲和別思　目眩心忽忽　病魂黯然銷　老淚淒其出　別君只如昨　芳歲換六七　俱是官家身　後期難自必</p><p><a href="../../model.html#/doc/20879">View poem's topic associations</a></p></body></html>