<!DOCTYPE HTML>
<html lang="en-US">
  <head>
    <meta charset="UTF-8">
    <title>345_12: 《嘲鼾睡》韓愈</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>345_12: 《嘲鼾睡》韓愈</p>
    <p>澹師晝睡時　聲氣一何猥　頑飆吹肥脂　坑谷相嵬磊　雄哮乍咽絕　每發壯益倍　有如阿鼻尸　長喚忍眾罪　馬牛驚不食　百鬼聚相待　木枕十字裂　鏡面生痱癗　鐵佛聞皺眉　石人戰搖腿　孰云天地仁　吾欲責真宰　幽尋虱搜耳　猛作濤翻海　太陽不忍明　飛御皆惰怠　乍如彭與黥　呼冤受葅醢　又如圈中虎　號瘡兼吼餒　雖令伶倫吹　苦韻難可改　雖令巫咸招　魂爽難復在　何山有靈藥　療此願與採　澹公坐臥時　長睡無不穩　吾嘗聞其聲　深慮五藏損　黃河弄濆薄　梗澀連拙　南帝初舊槌　鑿竅洩混沌　迥然忽長引　萬丈不可忖　謂言絕於斯　繼出方袞袞　幽幽寸喉中　草木森苯　盜賊雖狡獪　亡魂敢窺閫　鴻蒙總合雜　詭譎騁戾很　乍如鬥呶呶　忽若怨懇懇　賦形苦不同　無路尋根本　何能堙其源　惟有土一畚</p><p><a href="../../model.html#/doc/16245">View poem's topic associations</a></p></body></html>