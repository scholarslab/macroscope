<!DOCTYPE HTML>
<html lang="en-US">
  <head>
    <meta charset="UTF-8">
    <title>444_10: 《小童薛陽陶吹觱栗歌（和浙西李大夫作）》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>444_10: 《小童薛陽陶吹觱栗歌（和浙西李大夫作）》白居易</p>
    <p>剪削乾蘆插寒竹　九孔漏聲五音足　近來吹者誰得名　關璀老死李袞生　袞今又老誰其嗣　薛氏樂童年十二　指點之下師授聲　含嚼之間天與氣　潤州城高霜月明　吟霜思月欲發聲　山頭江底何悄悄　猿聲不喘魚龍聽　翕然聲作疑管裂　詘然聲盡疑刀截　有時婉軟無筋骨　有時頓挫生稜節　急聲圓轉促不斷　轢轢轔轔似珠貫　緩聲展引長有條　有條直直如筆描　下聲乍墜石沈重　高聲忽舉雲飄蕭　明旦公堂陳宴席　主人命樂娛賓客　碎絲細竹徒紛紛　宮調一聲雄出群　眾音縷不落道　有如部伍隨將軍　嗟爾陽陶方稚齒　下手發聲已如此　若教頭白吹不休　但恐聲名壓關李</p><p><a href="../../model.html#/doc/20829">View poem's topic associations</a></p></body></html>