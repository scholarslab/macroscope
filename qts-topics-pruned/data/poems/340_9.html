<!DOCTYPE HTML>
<html lang="en-US">
  <head>
    <meta charset="UTF-8">
    <title>340_9: 《送無本師歸范陽（賈島初為浮屠，名無本）》韓愈</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>340_9: 《送無本師歸范陽（賈島初為浮屠，名無本）》韓愈</p>
    <p>無本於為文　身大不及膽　吾嘗示之難　勇往無不敢　蛟龍弄角牙　造次欲手攬　眾鬼囚大幽　下覷襲玄窞　天陽熙四海　注視首不頷　鯨鵬相摩窣　兩舉快一噉　夫豈能必然　固已謝黯黮　狂詞肆滂葩　低昂見舒慘　姦窮怪變得　往往造平澹　蜂蟬碎錦纈　綠池披菡萏　芝英擢荒榛　孤翮起連菼　家住幽都遠　未識氣先感　來尋吾何能　無殊嗜昌歜　始見洛陽春　桃枝綴紅糝　遂來長安里　時卦轉習坎　老懶無鬥心　久不事鉛槧　欲以金帛酬　舉室常顑頷　念當委我去　雪霜刻以憯　獰飆攪空衢　天地與頓撼　勉率吐歌詩　慰女別後覽</p><p><a href="../../model.html#/doc/16017">View poem's topic associations</a></p></body></html>