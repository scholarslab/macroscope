<!DOCTYPE HTML>
<html lang="en-US">
  <head>
    <meta charset="UTF-8">
    <title>485_45: 《苦哉遠征人》鮑溶</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>485_45: 《苦哉遠征人》鮑溶</p>
    <p>征人歌古曲　攜手上河梁　李陵死別處　窅杳玄冥鄉　憶昔從此路　連年征鬼方　久行迷漢曆　三死氈衣裳　百戰身且在　微功信難忘　遠承雲臺議　非勢孰敢當　落日弔李廣　白首過河陽　閒弓失月影　勞劍無龍光　去日始束髮　今來髮成霜　虛名乃閒事　生見父母鄉　掩抑大風歌　裴回少年場　誠哉古人言　鳥盡良弓藏</p><p><a href="../../model.html#/doc/23275">View poem's topic associations</a></p></body></html>