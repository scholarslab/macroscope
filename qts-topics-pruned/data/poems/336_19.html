<!DOCTYPE HTML>
<html lang="en-US">
  <head>
    <meta charset="UTF-8">
    <title>336_19: 《謝自然詩》韓愈</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>336_19: 《謝自然詩》韓愈</p>
    <p>果州南充縣　寒女謝自然　童騃無所識　但聞有神仙　輕生學其術　乃在金泉山　繁華榮慕絕　父母慈愛捐　凝心感魑魅　慌惚難具言　一朝坐空室　雲霧生其間　如聆笙竽韻　來自冥冥天　白日變幽晦　蕭蕭風景寒　簷楹暫明滅　五色光屬聯　觀者徒傾駭　躑躅詎敢前　須臾自輕舉　飄若風中煙　茫茫八紘大　影響無由緣　里胥上其事　郡守驚且歎　驅車領官吏　甿俗爭相先　入門無所見　冠履同蛻蟬　皆云神仙事　灼灼信可傳　余聞古夏后　象物知神姦　山林民可入　魍魎莫逢旃　逶迤不復振　後世恣欺謾　幽明紛雜亂　人鬼更相殘　秦皇雖篤好　漢武洪其源　自從二主來　此禍竟連連　木石生怪變　狐狸騁妖患　莫能盡性命　安得更長延　人生處萬類　知識最為賢　奈何不自信　反欲從物遷　往者不可悔　孤魂抱深冤　來者猶可誡　余言豈空文　人生有常理　男女各有倫　寒衣及飢食　在紡績耕耘　下以保子孫　上以奉君親　苟異于此道　皆為棄其身　噫乎彼寒女　永託異物群　感傷遂成詩　昧者宜書紳</p><p><a href="../../model.html#/doc/15902">View poem's topic associations</a></p></body></html>