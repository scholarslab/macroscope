<!DOCTYPE HTML>
<html lang="en-US">
  <head>
    <meta charset="UTF-8">
    <title>339_29: 《送侯參謀赴河中幕（侯繼時從王諤辟）》韓愈</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>339_29: 《送侯參謀赴河中幕（侯繼時從王諤辟）》韓愈</p>
    <p>憶昔初及第　各以少年稱　君頤始生鬚　我齒清如冰　爾時心氣壯　百事謂己能　一別詎幾何　忽如隔晨興　我齒豁可鄙　君顏老可憎　相逢風塵中　相視迭嗟矜　幸同學省官　末路再得朋　東司絕教授　遊宴以為恆　秋漁蔭密樹　夜博然明燈　雪逕抵樵叟　風廊折談僧　陸渾桃花間　有湯沸如烝　三月崧少步　躑躅紅千層　洲沙厭晚坐　嶺壁窮晨升　沈冥不計日　為樂不可勝　遷滿一已異　乖離坐難憑　行行事結束　人馬何蹻騰　感激生膽勇　從軍豈嘗曾　洸洸司徒公　天子爪與肱　提師十萬餘　四海欽風稜　河北兵未進　蔡州師新薨　曷不請掃除　活彼黎與烝　鄙夫誠怯弱　受恩愧徒弘　猶思脫儒冠　棄死取先登　又欲面言事　上書求詔徵　侵官固非是　妄作譴可懲　惟當待責免　耕斸歸溝塍　今君得所附　勢若脫鷹　檄筆無與讓　幕謀職其膺　收績開史牒　翰飛逐溟鵬　男兒貴立事　流景不可乘　歲老陰沴作　雲頹雪翻崩　別袖拂洛水　征車轉崤陵　勤勤酒不進　勉勉恨已仍　送君出門歸　愁腸若牽繩　默坐念語笑　癡如遇寒繩　策馬誰可適　晤言誰為應　席塵惜不掃　殘尊對空凝　信知後會時　日月屢環　生期理行役　歡緒絕難承　寄書惟在頻　無吝簡與繒</p><p><a href="../../model.html#/doc/15996">View poem's topic associations</a></p></body></html>