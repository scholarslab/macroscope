<!DOCTYPE HTML>
<html lang="en-US">
  <head>
    <meta charset="UTF-8">
    <title>550_3: 《華清宮和杜舍人（一作張祜詩）》趙嘏</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>550_3: 《華清宮和杜舍人（一作張祜詩）》趙嘏</p>
    <p>五十年天子　離宮仰峻牆　登封時正泰　御宇日何長　上位先名實　中興事憲章　起戎輕甲冑　餘地復河湟　道帝玄元祖　儒封孔子王　因緣百司署　叢會一人湯　渭水波搖綠　秦郊草半黃　馬馴金勒細　鷹健玉鈴鏘　下箭朱弓滿　鳴鞭皓腕攘　畋思獲呂望　諫只避周昌　兔跡貪前逐　梟心不早防　幾添鸚鵡勸　先賜荔枝嘗　月鎖千門靜　天吹一笛涼　細音搖羽珮　輕步宛霓裳　禍亂基潛結　升平意遽忘　衣冠逃犬虜　鼙鼓動漁陽　外戚新殊迫　中途事可量　血埋妃子豔　創斷祿兒腸　近侍煙塵隔　前蹤輦路荒　益知迷寵佞　遺恨喪賢良　北闕尊明主　南宮遜上皇　禁清餘鳳吹　池冷睡龍光　祝壽山猶在　流年水共傷　杜鵑魂厭蜀　蝴蝶夢悲莊　雀卵遺雕栱　蟲絲罥畫粱　紫苔侵壁潤　紅樹閉門芳　守吏齊鴛瓦　耕民得翠璫　登年齊酺樂　講武舊兵場　暮草深巖翠　幽花墜徑香　不堪垂白叟　行折御溝楊</p><p><a href="../../model.html#/doc/27423">View poem's topic associations</a></p></body></html>