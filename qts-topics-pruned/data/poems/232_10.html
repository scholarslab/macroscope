<!DOCTYPE HTML>
<html lang="en-US">
  <head>
    <meta charset="UTF-8">
    <title>232_10: 《大曆三年春白帝城放船出瞿塘峽久居夔府將適…凡四十韻》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>232_10: 《大曆三年春白帝城放船出瞿塘峽久居夔府將適…凡四十韻》杜甫</p>
    <p>老向巴人裏　今辭楚塞隅　入舟翻不樂　解纜獨長吁　窄轉深啼狖　虛隨亂浴鳧　石苔凌几杖　空翠撲肌膚　疊壁排霜劍　奔泉濺水珠　杳冥藤上下　濃澹樹榮枯　神女峰娟妙　昭君宅有無　曲留明怨惜　夢盡失歡娛　擺闔盤渦沸　攲斜激浪輸　風雷纏地脈　冰雪耀天衢　鹿角真走險　狼頭如跋胡　惡灘寧變色　高臥負微軀　書史全傾撓　裝囊半壓濡　生涯臨臬兀　死地脫斯須　不有平川決　焉知眾壑趨　乾坤霾漲海　雨露洗春蕪　鷗鳥牽絲颺　驪龍濯錦紆　落霞沈綠綺　殘月壞金樞　泥筍苞初荻　沙茸出小蒲　雁兒爭水馬　燕子逐檣烏　絕島容煙霧　環洲納曉晡　前聞辨陶牧　轉眄拂宜都　縣郭南畿好　津亭北望孤　勞心依憩息　朗詠劃昭蘇　意遣樂還笑　衰迷賢與愚　飄蕭將素髮　汩沒聽洪鑪　丘壑曾忘返　文章敢自誣　此生遭聖代　誰分哭窮途　臥疾淹為客　蒙恩早廁儒　廷爭酬造化　樸直乞江湖　灩澦險相迫　滄浪深可逾　浮名尋已已　懶計卻區區　喜近天皇寺　先披古畫圖　應經帝子渚　同泣舜蒼梧　朝士兼戎服　君王按湛盧　旄頭初俶擾　鶉首麗泥塗　甲卒身雖貴　書生道固殊　出塵皆野鶴　歷塊匪轅駒　伊呂終難降　韓彭不易呼　五雲高太甲　六月曠摶扶　回首黎元病　爭權將帥誅　山林托疲苶　未必免崎嶇</p><p><a href="../../model.html#/doc/10581">View poem's topic associations</a></p></body></html>