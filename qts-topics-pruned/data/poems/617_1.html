<!DOCTYPE HTML>
<html lang="en-US">
  <head>
    <meta charset="UTF-8">
    <title>617_1: 《讀襄陽耆舊傳，因作詩五百言寄皮襲美》陸龜蒙</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>617_1: 《讀襄陽耆舊傳，因作詩五百言寄皮襲美》陸龜蒙</p>
    <p>漢皋古來雄　山水天下秀　高當軫翼分　化作英髦囿　暴秦之前人　灰滅不可究　自從宋生賢　特立冠耆舊　離騷既日月　九辯即列宿　卓哉悲秋辭　合在風雅右　龐公樂幽隱　辟聘無所就　祗愛鹿門泉　冷冷倚巖漱　孔明臥龍者　潛伏躬耕耨　忽遭玄德雲　遂起鱗角鬥　三胡節皆峻　二習名亦茂　其餘文武家　相望如斥堠　緬思齊梁降　寂寞寡清冑　凝融為漪瀾　復結作瑩琇　不知粹和氣　有得方大受　將生皮夫子　上帝可其奏　并包數公才　用以殿厥後　嘗聞兒童歲　嬉戲陳俎豆　積漸開詞源　一派分萬溜　先崇丘旦室　大懼隳結構　次補荀孟垣　所貴亡罅漏　仰瞻三皇道　蟣虱在宇宙　卻視五霸圖　股掌弄孩幼　或能醢髖髀　或與翼雛鷇　或喜掉直舌　或樂斬邪脰　或耨鋤翳薈　或整理錯謬　或如百千騎　合沓原野狩　又如曉江平　風死波不皺　幽埋力須掘　遺落貲必購　乃於文學中　十倍猗頓富　囊乏向咸鎬　馬重遲步驟　專場射策時　縛虎當羿彀　歸來把通籍　且作高堂壽　未足逞戈矛　誰云被文繡　從知偶東下　帆影拂吳岫　物象悉摧藏　精靈畏雕鏤　伊余抱沈疾　憔悴守圭竇　方推洪範疇　更念大玄首　陳詩採風俗　學古窮篆籀　朝朝貰薪米　往往逢責詬　既被鄰里輕　亦為妻子陋　持冠適甌越　敢怨不得售　窘若曬沙魚　悲如哭霜狖　唯君枉車轍　以逐海上臭　披襟兩相對　半夜忽白晝　執熱濯清風　忘憂飲醇酎　驅為文翰侶　駑阜參驥廄　有時諧宮商　自喜真邂逅　道孤情易苦　語直詩還瘦　藻匠如見酬　終身致懷袖</p><p><a href="../../model.html#/doc/30868">View poem's topic associations</a></p></body></html>