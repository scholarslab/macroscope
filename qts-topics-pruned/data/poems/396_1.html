<!DOCTYPE HTML>
<html lang="en-US">
  <head>
    <meta charset="UTF-8">
    <title>396_1: 《思歸樂》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>396_1: 《思歸樂》元稹</p>
    <p>山中思歸樂　盡作思歸明　爾是此山鳥　安得失鄉名　應緣此山路　自古離人征　陰愁感和氣　俾爾從此生　我雖失鄉去　我無失鄉情　慘舒在方寸　寵辱將何驚　浮生居大塊　尋丈可寄形　身安即形樂　豈獨樂咸京　命者道之本　死者天之平　安問遠與近　何言殤與彭　君看趙工部　八十支體輕　交州二十載　一道長安城　長安不須臾　復作交州行　交州又累歲　移鎮廣與荊　歸朝新天子　濟濟為上卿　肌膚無瘴色　飲食康且寧　長安一畫夜　死者如霣星　喪車四門出　何關炎瘴縈　況我三十二　百年未半程　江陵道塗近　楚俗雲水清　遐想玉泉寺　久聞峴山亭　此去盡綿歷　豈無心賞并　紅餐日充腹　碧澗朝析酲　開門待賓客　寄書安弟兄　閑窮四聲韻　悶閱九部經　身外皆委順　眼前隨所營　此意久已定　誰能求苟榮　所以官甚小　不畏權勢傾　傾心豈不易　巧詐神之刑　萬物有本性　況復人性靈　金埋無土色　玉墜無瓦聲　劍折有寸利　鏡破有片明　我可俘為囚　我可刃為兵　我心終不死　金石貫以誠　此誠患不至　誠至道亦亨　微哉滿山鳥　叫噪何足聽</p><p><a href="../../model.html#/doc/18727">View poem's topic associations</a></p></body></html>