<!DOCTYPE HTML>
<html lang="en-US">
  <head>
    <meta charset="UTF-8">
    <title>24_42: 《雜曲歌辭。春日行》李白</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>24_42: 《雜曲歌辭。春日行》李白</p>
    <p>深宮高樓入紫清　金作蛟龍盤繡楹　佳人當窗弄白日　弦將手語彈鳴箏　春風吹落君玉耳　此曲乃是升天行　因出天池汎蓬瀛　樓船蹙沓波浪驚　三千雙蛾獻歌笑　撾鐘考鼓宮殿傾　萬姓聚舞歌太平　我無為　人自寧　三十六帝欲相迎　仙人飄翩下雲軿　帝不去　留鎬京　安能為軒轅　獨往入窅冥　小臣拜獻南山壽　陛下萬古垂鴻名</p><p><a href="../../model.html#/doc/1388">View poem's topic associations</a></p></body></html>