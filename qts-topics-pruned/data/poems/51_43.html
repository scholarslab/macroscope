<!DOCTYPE HTML>
<html lang="en-US">
  <head>
    <meta charset="UTF-8">
    <title>51_43: 《桂州三月三日（一作桂陽三日述懷）》宋之問</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>51_43: 《桂州三月三日（一作桂陽三日述懷）》宋之問</p>
    <p>代業京華裏　遠投魑魅鄉　登高望不極　雲海四茫茫　伊昔承休盼　曾為人所羨　兩朝賜顏色　二紀陪歡宴　昆明御宿侍龍媒　伊闕天泉復幾回　西夏黃河水心劍　東周清洛羽觴杯　苑中落花掃還合　河畔垂楊撥不開　千春萬壽多行樂　柏梁和歌攀睿作　賜金分帛奉恩輝　風舉雲搖入紫微　晨趨北闕鳴珂至　夜出南宮把燭歸　載筆儒林多歲月　襆被文昌佐吳越　越中山海高且深　興來無處不登臨　永和九年刺海郡　暮春三月醉山陰　愚謂嬉遊長似昔　不言流寓欻成今　始安繁華舊風俗　帳飲傾城沸江曲　主人絲管清且悲　客子肝腸斷還續　荔浦蘅皋萬里餘　洛陽音信絕能疏　故園今日應愁思　曲水何能更祓除　逐伴誰憐合浦葉　思歸豈食桂江魚　不求漢使金囊贈　願得佳人錦字書</p><p><a href="../../model.html#/doc/2703">View poem's topic associations</a></p></body></html>