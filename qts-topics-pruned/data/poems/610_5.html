<!DOCTYPE HTML>
<html lang="en-US">
  <head>
    <meta charset="UTF-8">
    <title>610_5: 《太湖詩。游毛公壇》皮日休</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>610_5: 《太湖詩。游毛公壇》皮日休</p>
    <p>卻上南山路　松行儼如廡　松根礙幽徑　孱顏不得斧　擺履跨亂雲　傾巾蹲怪樹　三休且半日　始到毛公塢　雨水合一澗　潀崖卻為浦　相敵百千戟　共擂十萬鼓　噴散日月精　射破神仙府　唯愁絕地脈　又恐折天柱　一窺耳目眩　耳聽雲髮豎　次到鍊丹井　井幹翳宿莽　下有蕊剛丹　勺之百疾愈　凝於白獺髓　湛似桐馬乳　黃露醒齒牙　碧黏甘胏腑　檜異松復怪　枯疏互撐拄　乾蛟一百丈　髐然半天舞　下有毛公壇　壇方不盈畝　當時雲龍篆　一片苔蘚古　時時仙禽來　忽忽祥煙聚　我愛周息元　忽起應明主　三諫卻歸來　回頭唾圭組　伊余何不幸　斯人不復睹　如何大開口　與世爭枯腐　將山待夸娥　以肉投猰貐　欻坐侵桂陰　不知已與午　茲地足靈境　他年終結宇　敢道萬石君　輕於一絲縷</p><p><a href="../../model.html#/doc/30554">View poem's topic associations</a></p></body></html>