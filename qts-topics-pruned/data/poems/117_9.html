<!DOCTYPE HTML>
<html lang="en-US">
  <head>
    <meta charset="UTF-8">
    <title>117_9: 《從軍行》賀朝</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>117_9: 《從軍行》賀朝</p>
    <p>朔胡乘月寇邊城　軍書插羽刺中京　天子金壇拜飛將　單于玉塞振佳兵　騎射先鳴推任俠　龍韜決勝佇時英　聞有河湟客　愔愔理帷帟　常山啟霸圖　汜水先天策　銜珠浴鐵向桑乾　釁旗膏劍指烏丸　鳴雞已報關山曉　來雁遙傳沙塞寒　直為甘心從苦節　隴頭流水鳴嗚咽　邊樹蕭蕭不覺春　天山漠漠長飛雪　魚麗陣接塞雲平　雁翼營通海月明　始看晉幕飛鵝入　旋聞齊壘啼烏聲　自從一戍燕支山　春光幾度晉陽關　金河未轉青絲騎　玉箸應啼紅粉顏　鴻歸燕相續　池邊芳草綠　已見氛清細柳營　莫更春歌落梅曲　烽沈灶減靜邊亭　海晏山空肅已寧　行望鳳京旋凱捷　重來麟閣畫丹青</p><p><a href="../../model.html#/doc/4827">View poem's topic associations</a></p></body></html>