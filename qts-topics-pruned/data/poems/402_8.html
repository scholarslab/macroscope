<!DOCTYPE HTML>
<html lang="en-US">
  <head>
    <meta charset="UTF-8">
    <title>402_8: 《感夢（夢故兵部裴尚書相公）》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>402_8: 《感夢（夢故兵部裴尚書相公）》元稹</p>
    <p>十月初二日　我行蓬州西　三十里有館　有館名芳溪　荒郵屋舍壞　新雨田地泥　我病百日餘　肌體顧若刲　氣填暮不食　早早掩竇圭　陰寒筋骨病　夜久燈火低　忽然寢成夢　宛見顏如珪　似歎久離別　嗟嗟復悽悽　問我何病痛　又歎何棲棲　答云痰滯久　與世復相暌　重云痰小疾　良藥固易擠　前時奉橘丸　攻疾有神功　何不善和療　豈獨頭有風　殷勤平生事　款曲無不終　悲歡兩相極　以是半日中　言罷相與行　行行古成裏　同行復一人　不識誰氏子　逡巡急吏來　呼喚願且止　馳至相君前　再拜復再起　啟云吏有奉　奉命傳所旨　事有大驚忙　非君不能理　答云久就閒　不願見勞使　多謝致勤勤　未敢相唯唯　我因前獻言　此事愚可料　亂熱由靜消　理繁在知要　君如冬月陽　奔走不必召　君如銅鏡明　萬物自可照　願君許蒼生　勿復高體調　相君不我言　顧我再三笑　行行及城戶　黯黯餘日暉　相君不我言　命我從此歸　不省別時語　但省涕淋漓　覺來身體汗　坐臥心骨悲　閃閃燈背壁　膠膠雞去塒　倦童顛倒寢　我淚縱橫垂　淚垂啼不止　不止啼且聲　啼聲覺僮僕　僮僕撩亂驚　問我何所苦　問我何所思　我亦不能語　慘慘即路岐　前經新政縣　今夕復明辰　寘寘滿心氣　不得說向人　奇哉趙明府　怪我眉不伸　云有北來僧　住此月與旬　自言辨貴骨　謂若識天真　談遊費閟景　何不與逡巡　僧來為予語　語及昔所知　自言有奇中　裴相未相時　讀書靈山寺　住處接園籬　指言他日貴　晷刻似不移　我聞僧此語　不覺淚歔欷　因言前夕夢　無人一相謂　無乃裴相君　念我胸中氣　遣師及此言　使我盡前事　僧云彼何親　言下涕不已　我云知我深　不幸先我死　僧云裴相君　如君恩有幾　我云滔滔眾　好直者皆是　唯我與白生　感遇同所以　官學不同時　生小異鄉里　拔我塵土中　使我名字美　美名何足多　深分從此始　吹噓莫我先　頑陋不我鄙　往往裴相門　終年不曾履　相門多眾流　多譽亦多毀　如聞風過塵　不動井中水　前時予掾荊　公在期復起　自從裴公無　吾道甘已矣　白生道亦孤　讒謗銷骨髓　司馬九江城　無人一言理　為師陳苦言　揮涕滿十指　未死終報恩　師聽此男子</p><p><a href="../../model.html#/doc/18896">View poem's topic associations</a></p></body></html>