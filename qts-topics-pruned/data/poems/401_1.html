<!DOCTYPE HTML>
<html lang="en-US">
  <head>
    <meta charset="UTF-8">
    <title>401_1: 《寄吳士矩端公五十韻（此後並江陵士曹時作）》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>401_1: 《寄吳士矩端公五十韻（此後並江陵士曹時作）》元稹</p>
    <p>昔在鳳翔日　十歲即相識　未有好文章　逢人賞顏色　可憐何郎面　二十纔冠飾　短髮予近梳　羅衫紫蟬翼　伯舅各驕縱　仁兄未摧抑　事業若杯盤　詩書甚徽墨　西州戎馬地　賢豪事雄特　百萬時可贏　十千良易借　寒食桐陰下　春風柳林側　藉草送遠遊　列筵酬博塞　萎蕤雲幕翠　燦爛紅茵赧　膾縷輕似絲　香醅膩如職　將軍頻下城　佳人盡傾國　媚語嬌不聞　纖腰軟無力　歌辭妙宛轉　舞態能剜刻　箏弦玉指調　粉汗紅綃拭　予時最年少　專務酒中職　未能解生獰　偏矜任狂直　曲庇桃根盞　橫講捎雲式　亂布鬥分朋　惟新間讒慝　恥作最先吐　羞言未朝食　醉眼漸紛紛　酒聲頻　扣節參差亂　飛觥往來織　強起相維持　翻成兩匍匐　邊霜颯然降　戰馬鳴不息　但喜秋光麗　誰憂塞雲黑　常隨獵騎走　多在豪家匿　夜飲天既明　朝歌日還昃　荒狂歲云久　名利心潛逼　時輩多得途　親朋屢相敕　閒因適農野　忽復愛稼穡　平生中聖人　翻然腐腸賊　亦從酒仙去　便被書魔惑　脫跡壯士場　甘心豎儒域　矜持翠筠管　敲斷黃金勒　屢益蘭膏燈　猶研兔枝墨　崎嶇來掉蕩　矯枉事沈默　隱笑甚艱難　斂容還屴崱　與君始分散　勉我勞修飾　岐路各營營　別離長惻惻　行看二十載　萬事紛何極　相值或須臾　安能洞胸臆　昨來陝郊會　悲歡兩難克　問我新相知　但報長相憶　豈無新知者　不及小相得　亦有生歲游　同年不同德　為別詎幾時　伊予墜溝洫　大江鼓風浪　遠道參荊棘　往事返無期　前途浩難測　一旦得自由　相求北山北</p><p><a href="../../model.html#/doc/18832">View poem's topic associations</a></p></body></html>