<!DOCTYPE HTML>
<html lang="en-US">
  <head>
    <meta charset="UTF-8">
    <title>859_5: 《又記》呂岩</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>859_5: 《又記》呂岩</p>
    <p>數載樂幽幽　欲逃寒暑逼　不求名與利　猶恐身心役　苦志慕黃庭　慇懃求道跡　陰功暗心修　善行長日積　世路果逢師　時人皆不識　我師機行密　懷量性孤僻　解把五行移　能將四象易　傳余造化門　始悟希夷則　服取兩般真　從頭路端的　烹煎日月壺　不離乾坤側　至道眼前觀　得之元咫尺　真空空不空　真色色非色　推倒玉葫蘆　迸出黃金液　緊把赤龍頭　猛將驪珠吸　吞歸臟腑中　奪得神仙力　妙號一黍珠　延年千萬億　同途聽我吟　與道相親益　未曉真黃芽　徒勞遊紫陌　把住赤烏魂　突出銀蟾魄　未省此中玄　常流容易測　三天應有路　九地終無厄　守道且藏愚　忘機要混跡　群生莫相輕　已是蓬萊客</p><p><a href="../../model.html#/doc/43225">View poem's topic associations</a></p></body></html>