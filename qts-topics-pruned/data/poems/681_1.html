<!DOCTYPE HTML>
<html lang="en-US">
  <head>
    <meta charset="UTF-8">
    <title>681_1: 《感事三十四韻（丁卯已後）》韓偓</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>681_1: 《感事三十四韻（丁卯已後）》韓偓</p>
    <p>紫殿承恩歲　金鑾入直年　人歸三島路　日過八花塼　鴛鷺皆迴席　皋夔亦慕羶　慶霄舒羽翼　塵世有神仙　雖遇河清聖　慚非岳降賢　皇慈容散拙　公議逼陶甄　江總參文會　陳暄侍狎筵　腐儒親帝座　太史認星躔　側弁聆神算　濡毫俟密宣　宮司持玉研　書省擘香箋　唯理心無黨　憐才膝屢前　焦勞皆實錄　宵旰豈虛傳　始議新堯曆　將期整舜弦　去梯言必盡　仄席意彌堅　上相思懲惡　中人詎省愆　鹿窮唯觝觸　兔急且猭　本是謀賒死　因之致劫遷　氛霾言下合　日月暗中懸　恭顯誠甘罪　韋平亦恃權　畏聞巢幕險　寧寤積薪然　諒直尋鉗口　奸纖益比肩　晉讒終不解　魯瘠竟難痊　祗擬誅黃皓　何曾識霸先　嗾獒翻醜正　養虎欲求全　萬乘煙塵裏　千官劍戟邊　斗魁當北坼　地軸向西偏　袁董非徒爾　師昭豈偶然　中原成劫火　東海遂桑田　濺血慚嵇紹　遲行笑褚淵　四夷同效順　一命敢虛捐　山岳還青聳　穹蒼舊碧鮮　獨夫長啜泣　多士已忘筌　鬱鬱空狂叫　微微幾病癲　丹梯倚寥廓　終去問青天</p><p><a href="../../model.html#/doc/34508">View poem's topic associations</a></p></body></html>