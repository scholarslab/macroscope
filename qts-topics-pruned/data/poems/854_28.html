<!DOCTYPE HTML>
<html lang="en-US">
  <head>
    <meta charset="UTF-8">
    <title>854_28: 《懷古今》杜光庭</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>854_28: 《懷古今》杜光庭</p>
    <p>古　今　感事　傷心　驚得喪　歎浮沈　風驅寒署　川注光陰　始衒朱顏麗　俄悲白髮侵　嗟四豪之不返　痛七貴以難尋　夸父興懷於落照　田文起怨於鳴琴　雁足淒涼兮傳恨緒　鳳臺寂寞兮有遺音　朔漠幽囚兮天長地久　瀟湘隔別兮水闊煙深　誰能絕聖韜賢餐芝餌朮　誰能含光遁世鍊石燒金　君不見屈大夫紉蘭而發諫　君不見賈太傅忌鵩而愁吟　君不見四皓避秦峨峨戀商嶺　君不見二疏辭漢飄飄歸故林　胡為乎冒進貪名踐危途與傾轍　胡為乎怙權恃寵顧華飾與彫簪　吾所以思抗跡忘機用虛無為師範　吾所以思去奢滅慾保道德為規箴　不能勞神傚蘇子張生兮於時而縱辯　不能勞神傚楊朱墨翟兮揮涕以沾襟</p><p><a href="../../model.html#/doc/42986">View poem's topic associations</a></p></body></html>