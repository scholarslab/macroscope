<!DOCTYPE HTML>
<html lang="en-US">
  <head>
    <meta charset="UTF-8">
    <title>264_6: 《上古之什補亡訓傳十三章。十月之郊一章》顧況</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>264_6: 《上古之什補亡訓傳十三章。十月之郊一章》顧況</p>
    <p>十月之郊　群木肇生　陽潛地中　舒達句萌　曀其蔚兮　不可以遊息　乃熂蒺藜　乃夷荊棘　乃繇彼曲直　匠氏度思　登斧以時　澤梁蓁蓁　無或夭枝　有巨根蒂　生混茫際　呼吸群籟　萬人揮斤　坎坎有厲　陸遷水濟　百力殫弊　審方面勢　姑博其製　作為公室　公室既成　禦燥溼風日　棟之斯厚　榱之斯密　如翼于飛　如鱗櫛比　繚以周墉　以崇階　俯而望之　矗與雲齊　嘯砆碔砆　藻井旋題　丹素之兮　椒桂之馥兮　高閣高閣　珠綴結絡　金鋪爛若　不集于鳥雀　繪事告畢　賓筵秩秩　乃命旨酒琴瑟　琴瑟在堂　莫不靜謐　周環掩闢　仰不漏日　冬日嚴凝　言納其陽　和風載升　夏日鬱蒸　言用于陰　涼風颯興　有匪君子　自賢不已　乃夢乘舟　乃夢乘車　夢人占之　更爽其居　炎炎則移　皎皎則虧　木實之繁兮　明年息枝　爰處若思　胡寧不爾思</p><p><a href="../../model.html#/doc/12132">View poem's topic associations</a></p></body></html>