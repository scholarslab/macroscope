<!DOCTYPE HTML>
<html lang="en-US">
  <head>
    <meta charset="UTF-8">
    <title>477_10: 《春山三朅來》李涉</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>477_10: 《春山三朅來》李涉</p>
    <p>釣魚朅來春日暖　沿溪不厭舟行緩　野竹初栽碧玉長　澄潭欲下青絲短　昔人避世兼避讎　暮棲雲外朝悠悠　我今無事亦如此　赤鯉忽到長竿頭　汎汎隨波凡幾里　碧莎如煙沙似砥　瘦壁橫空怪石危　山花鬥日禽爭水　有時帶月歸扣舷　身閒自是漁家仙　山上朅來採新茗　新花亂發前山頂　瓊英動搖鐘乳碧　業業高下隨崖嶺　未必蓬萊有仙藥　能向鼎中雲漠漠　越甌遙見裂鼻香　欲覺身輕騎白鶴　採藥朅來藥苗盛　藥生只傍行人徑　世人重耳不重目　指似藥苗心不足　野客住山三十載　妻兒共寄浮雲外　小男學語便分別　已辯君臣知匹配　都市廣長開大鋪　疾來求者多相誤　見說韓康舊姓名　識之不識先相怒</p><p><a href="../../model.html#/doc/22915">View poem's topic associations</a></p></body></html>