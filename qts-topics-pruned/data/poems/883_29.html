<!DOCTYPE HTML>
<html lang="en-US">
  <head>
    <meta charset="UTF-8">
    <title>883_29: 《卻歸巴陵途中走筆寄唐知言》李涉</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>883_29: 《卻歸巴陵途中走筆寄唐知言》李涉</p>
    <p>去年臘月來夏口　黑風白浪打頭吼　櫓聲軋軋搖不前　看他撩亂張帆走　逾月始到鸚鵡洲　嗚嗚暮角喧城頭　逡巡未得見官長　夢寢但覺生愁憂　軍中賢倅李監察　人馬曉來兼手札　教令參謁禮數全　頭頭要處相稱掣　唐氏一門今五龍　聲華殷殷皆如鍾　就中十一最年少　別有俊氣橫心胸　巧綴五言才刮骨　卻怕柱天身硉矹　後輩無勞績出頭　坳塘不合窺溟渤　君家三兄舊山侶　方寸久來常許與　不覺淹留兩月餘　風光漫爛生洲渚　宇文文學儒家子　竹繞書齋花映水　醉舞狂歌此地多　有時酩酊扶還起　猥蒙方伯憐飢貧　假名許得陪諸賓　酒家債負有填日　恣意頗敢排青緡　余瞿二家同愛客　園蔬任遣奴人摘　野狐泉頭銀葉方　一別十年今再覿　更有風流歙奴子　能將盤帕來欺爾　白馬青袍豁眼明　許他真是查郎髓　良會芳時難再來　隙光電影長相催　扁舟惆悵人南去　目斷江天凡幾回</p><p><a href="../../model.html#/doc/43772">View poem's topic associations</a></p></body></html>