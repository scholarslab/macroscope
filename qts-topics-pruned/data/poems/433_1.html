<!DOCTYPE HTML>
<html lang="en-US">
  <head>
    <meta charset="UTF-8">
    <title>433_1: 《朱陳村》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>433_1: 《朱陳村》白居易</p>
    <p>徐州古豐縣　有村曰朱陳　去縣百餘里　桑麻青氛氳　機梭聲札札　牛驢走紜紜　女汲澗中水　男采山上薪　縣遠官事少　山深人俗淳　有財不行商　有丁不入軍　家家守村業　頭白不出門　生為村之民　死為村之塵　田中老與幼　相見何欣欣　一村唯兩姓　世世為婚姻　親疏居有族　少長游有群　黃雞與白酒　歡會不隔旬　生者不遠別　嫁娶先近鄰　死者不遠葬　墳墓多繞村　既安生與死　不苦形與神　所以多壽考　往往見玄孫　我生禮義鄉　少小孤且貧　徒學辨是非　祗自取辛勤　世法貴名教　士人重冠婚　以此自桎梏　信為大謬人　十歲解讀書　十五能屬文　二十舉秀才　三十為諫臣　下有妻子累　上有君親恩　承家與事國　望此不肖身　憶昨旅游初　迨今十五春　孤舟三適楚　羸馬四經秦　晝行有飢色　夜寢無安魂　東西不暫住　來往若浮雲　離亂失故鄉　骨肉多散分　江南與江北　各有平生親　平生終日別　逝者隔年聞　朝憂臥至暮　夕哭坐達晨　悲火燒心曲　愁霜侵鬢根　一生苦如此　長羨村中民</p><p><a href="../../model.html#/doc/19934">View poem's topic associations</a></p></body></html>