<!DOCTYPE HTML>
<html lang="en-US">
  <head>
    <meta charset="UTF-8">
    <title>354_39: 《賈客詞》劉禹錫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>354_39: 《賈客詞》劉禹錫</p>
    <p>賈客無定遊　所遊唯利并　眩俗雜良苦　乘時取重輕　心計析秋毫　搖鉤侔懸衡　錐刀既無棄　轉化日以盈　邀福禱波神　施財遊化城　妻約雕金釧　女垂貫珠纓　高貲比封君　奇貨通倖卿　趨時鷙鳥思　藏鏹盤龍形　大艑浮通川　高樓次旗亭　行止皆有樂　關梁自無征　農夫何為者　辛苦事寒耕</p><p><a href="../../model.html#/doc/16668">View poem's topic associations</a></p></body></html>