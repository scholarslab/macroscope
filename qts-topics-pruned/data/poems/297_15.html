<!DOCTYPE HTML>
<html lang="en-US">
  <head>
    <meta charset="UTF-8">
    <title>297_15: 《荊南贈別李肇著作轉韻詩》王建</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>297_15: 《荊南贈別李肇著作轉韻詩》王建</p>
    <p>輝天復耀地　再為歌詠始　素傳學道徒　清門有君子　文澗瀉潺潺　德峰來壘壘　兩京二十年　投食公卿間　封章既不下　故舊多慚顏　賣馬市耕牛　卻歸湘浦山　麥收蠶上簇　衣食應豐足　碧澗伴僧禪　秋山對雨宿　且歡身體適　幸免纓組束　上宰鎮荊州　敬重同歲遊　歡逢通世友　簡授畫戎籌　遲遲就公食　愴愴別野裘　主人開宴席　禮數無形跡　醉笑或顛吟　發談皆損益　臨甃理芳鮮　升堂引賓客　早歲慕嘉名　遠思今始平　孔門忝同轍　潘館幸諸甥　自知再婚娶　豈望為親情　欣欣還切切　又二千里別　楚筆防寄書　蜀茶憂遠熱　關山足重疊　會合何時節　莫歎各從軍　且愁岐路分　美人停玉指　離瑟不中聞　爭向巴山夜　猿聲滿碧雲</p><p><a href="../../model.html#/doc/14081">View poem's topic associations</a></p></body></html>