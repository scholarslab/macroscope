<!DOCTYPE HTML>
<html lang="en-US">
  <head>
    <meta charset="UTF-8">
    <title>234_12: 《惜別行送劉僕射判官（僕射乃其主將劉乃僕射之判官也）》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>234_12: 《惜別行送劉僕射判官（僕射乃其主將劉乃僕射之判官也）》杜甫</p>
    <p>聞道南行市駿馬　不限匹數軍中須　襄陽幕府天下異　主將儉省憂艱虞　祗收壯健勝鐵甲　豈因格鬥求龍駒　而今西北自反胡　騏驎蕩盡一匹無　龍媒真種在帝都　子孫永落西南隅　向非戎事備征伐　君肯辛苦越江湖　江湖凡馬多憔悴　衣冠往往乘蹇驢　梁公富貴於身疏　號令明白人安居　俸錢時散士子盡　府庫不為驕豪虛　以茲報主寸心赤　氣卻西戎迴北狄　羅網群馬籍馬多　氣在驅馳出金帛　劉侯奉使光推擇　滔滔才略滄溟窄　杜陵老翁秋繫船　扶病相識長沙驛　強梳白髮提胡盧　手把菊花路旁摘　九州兵革浩茫茫　三歎聚散臨重陽　當杯對客忍流涕　君不覺老夫神內傷</p><p><a href="../../model.html#/doc/10691">View poem's topic associations</a></p></body></html>