<!DOCTYPE HTML>
<html lang="en-US">
  <head>
    <meta charset="UTF-8">
    <title>435_7: 《醉後走筆酬劉五主簿長句之贈兼簡張大賈二十四先輩昆季》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>435_7: 《醉後走筆酬劉五主簿長句之贈兼簡張大賈二十四先輩昆季》白居易</p>
    <p>劉兄文高行孤立　十五年前名翕習　是時相遇在符離　我年二十君三十　得意忘年心跡親　寓居同縣日知聞　衡門寂寞朝尋我　古寺蕭條暮訪君　朝來暮去多攜手　窮巷貧居何所有　秋燈夜寫聯句詩　春雪朝傾煖寒酒　陴湖綠愛白鷗飛　濉水清憐紅鯉肥　偶語閒攀芳樹立　相扶醉蹋落花歸　張賈弟兄同里巷　乘閒數數來相訪　雨天連宿草堂中　月夜徐行石橋上　我年漸長忽自驚　鏡中冉冉髭鬢生　心畏後時同勵志　身牽前事各求名　問我棲棲何所適　鄉人薦為鹿鳴客　二千里別謝交遊　三十韻詩慰行役　出門可憐唯一身　敝裘瘦馬入咸秦　鼕鼕街鼓紅塵闇　晚到長安無主人　二賈二張與余弟　驅車邐迤來相繼　操詞握賦為干戈　鋒銳森然勝氣多　齊入文場同苦戰　五人十載九登科　二張得雋名居甲　美退爭雄重告捷　棠棣輝榮並桂枝　芝蘭芳馥和荊葉　唯有沅犀屈未伸　握中自謂駭雞珍　三年不鳴鳴必大　豈獨駭雞當駭人　元和運啟千年聖　同遇明時余最幸　始辭祕閣吏王畿　遽列諫垣升禁闈　蹇步何堪鳴佩玉　衰容不稱著朝衣　閶闔晨開朝百辟　冕旒不動香煙碧　步登龍尾上虛空　立去天顏無咫尺　宮花似雪從乘輿　禁月如霜坐直廬　身賤每驚隨內宴　才微常愧草天書　晚松寒竹新昌第　職居密近門多閉　日暮銀臺下直回　故人到門門暫開　回頭下馬一相顧　塵土滿衣何處來　斂手炎涼敘未畢　先說舊山今悔出　岐陽旅宦少歡娛　江左羇遊費時日　贈我一篇行路吟　吟之句句披沙金　歲月徒催白髮貌　泥塗不屈青雲心　誰會茫茫天地意　短才獲用長才棄　我隨鵷鷺入煙雲　謬上丹墀為近臣　君同鸞鳳棲荊棘　猶著青袍作選人　惆悵知賢不能薦　徒為出入蓬萊殿　月慚諫紙二百張　歲愧俸錢三十萬　大底浮榮何足道　幾度相逢即身老　且傾斗酒慰羇愁　重話符離問舊遊　北巷鄰居幾家去　東林舊院何人住　武里村花落復開　流溝山色應如故　感此酬君千字詩　醉中分手又何之　須知通塞尋常事　莫歎浮沈先後時　慷慨臨歧重相勉　殷勤別後加餐飯　君不見買臣衣錦還故鄉　五十身榮未為晚</p><p><a href="../../model.html#/doc/20065">View poem's topic associations</a></p></body></html>