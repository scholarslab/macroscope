<!DOCTYPE HTML>
<html lang="en-US">
  <head>
    <meta charset="UTF-8">
    <title>21_51: 《相和歌辭。估客樂》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>21_51: 《相和歌辭。估客樂》元稹</p>
    <p>估客無住著　有利身即行　出門求火伴　入戶辭父兄　父兄相教示　求利莫求名　求名有所避　求利無不營　火伴相勒縛　賣假莫賣誠　交關少交假　交假本生輕　自茲相將去　誓死意不更　一解市頭語　便無鄉里情　石打臂釧　糯米炊項瓔　歸來村中賣　敲作今玉聲　村中田舍娘　貴賤不敢爭　所費百錢本　已得十倍贏　顏色轉光淨　飲食亦甘馨　子本頻蕃息　貨賂日兼并　求珠駕滄海　采玉上荊衡　北買党項馬　西擒吐蕃鸚　炎洲布火浣　蜀地錦織成　越婢脂肉滑　奚僮眉眼明　通算衣食費　不計遠近程　經營天下遍　卻到長安城　城中東西市　聞客次第迎　迎客兼說客　多財為勢傾　客心本明黠　聞語心已驚　先問十常侍　次求百公卿　侯家與主第　點綴無不精　歸來始安坐　富與王家勍　市卒酒肉臭　縣胥家舍成　豈惟絕言語　奔走極使令　大兒販材木　巧識梁棟形　小兒販鹽鹵　不入州縣征　一身偃市利　突若截海鯨　鉤距不敢下　下則牙齒橫　生為估客樂　判爾樂一生　爾又生兩子　錢刀何歲平</p><p><a href="../../model.html#/doc/1177">View poem's topic associations</a></p></body></html>