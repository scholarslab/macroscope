<!DOCTYPE HTML>
<html lang="en-US">
  <head>
    <meta charset="UTF-8">
    <title>425_19: 《和答詩十首。答四皓廟》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>425_19: 《和答詩十首。答四皓廟》白居易</p>
    <p>天下有道見　無道卷懷之　此乃聖人語　吾聞諸仲尼　嬌嬌四先生　同稟希世資　隨時有顯晦　秉道無磷緇　秦皇肆暴虐　二世遘亂離　先生相隨去　商嶺采紫芝　君看秦獄中　戮辱者李斯　劉項爭天下　謀臣竟悅隨　先生如鸞鶴　去入冥冥飛　君看齊鼎中　焦爛者酈其　子房得沛公　自謂相遇遲　八難掉舌樞　三略役心機　辛苦十數年　晝夜形神疲　竟雜霸者道　徒稱帝者師　子房爾則能　此非吾所宜　漢高之季年　嬖寵鍾所私　冢嫡欲發奪　骨肉相憂疑　豈無子房口　口舌無所施　亦有陳平心　心計將何為　皤皤四先生　高冠危映眉　從容下南山　顧盼入東闈　前瞻惠太子　左右生羽儀　卻顧戚夫人　楚舞無光輝　心不畫一計　口不吐一詞　闇定天下本　遂安劉氏危　子房吾則能　此非爾所知　先生道既光　太子禮甚卑　安車留不住　功成棄如遺　如彼旱天雲　一雨百穀滋　澤則在天下　雲復歸希夷　勿高巢與由　勿尚呂與伊　巢由往不返　伊呂去不歸　豈如四先生　出處兩逶迤　何必長隱逸　何必長濟時　由來聖人道　無朕不可窺　卷之不盈握　舒之亙八陲　先生道甚明　夫子猶或非　願子辨其惑　為予吟此詩</p><p><a href="../../model.html#/doc/19618">View poem's topic associations</a></p></body></html>