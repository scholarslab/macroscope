<!DOCTYPE HTML>
<html lang="en-US">
  <head>
    <meta charset="UTF-8">
    <title>39_9: 《贊德上越國公楊素》陳子良</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>39_9: 《贊德上越國公楊素》陳子良</p>
    <p>君侯稱上宰　命世挺才英　本超騏驥足　復蘊風雲情　攄藻掞錦綺　育德潤瑤瓊　已踵四知舉　非無三傑名　濟世同舟楫　匡政本阿衡　雍容入青瑣　肅穆侍丹楹　桂宮擅鳴珮　槐路獨飛纓　高門羅虎戟　綺閣麗彫甍　金樽酌湛湛　歌扇掩盈盈　匈奴軼燕薊　烽火照幽并　天子名薄伐　受脤事專征　七德播雄略　十萬騁行兵　雁行蔽虜甸　魚貫出長城　交河方飲馬　瀚海盛揚旌　拔劍倚天外　蒙犀輝日精　彎弧穿伏石　揮戈斬大鯨　鼓鼙朝作氣　刁斗夜偏鳴　六郡多壯士　三邊豈足平　嶺雲朝合陣　山月夜臨營　胡塵暗馬色　芳樹動笳聲　關雲未盡散　塞霧常自生　川長蔓草綠　峰迥雜花明　小人愧王氏　雕文慚馬卿　濫此叨書記　何以謝過榮　高山徒仰止　終是恨才輕</p><p><a href="../../model.html#/doc/2198">View poem's topic associations</a></p></body></html>