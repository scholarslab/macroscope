<!DOCTYPE HTML>
<html lang="en-US">
  <head>
    <meta charset="UTF-8">
    <title>398_9: 《後湖》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>398_9: 《後湖》元稹</p>
    <p>荊有泥濘水　在荊之邑郛　郛前水在後　謂之為後湖　環湖十餘里　歲積潢與污　臭腐魚鼇死　不植菰與蒲　鄭公理三載　其理用喣愉　歲稔民四至　隘廛亦隘衢　公乃署其地　為民先矢謨　人人儻自為　我亦不庀徒　下里得聞之　各各相俞俞　提攜翁及孫　捧戴婦與姑　壯者負礫石　老亦捽茅　斤磨片片雪　椎隱連連珠　朝餐布庭落　夜宿完戶樞　鄰里近相告　親戚遠相呼　鬻者自為鬻　酤者自為酤　雞犬豐中市　人民岐下都　百年廢滯所　一旦奧浩區　我實司水土　得為官事無　人言賤事貴　貴直不貴諛　此實公所小　安用歌襦　答云潭及廣　以至鄂與吳　萬里盡澤國　居人皆墊濡　富者不容蓋　貧者不庇軀　得不歌此事　以我為楷模</p><p><a href="../../model.html#/doc/18760">View poem's topic associations</a></p></body></html>