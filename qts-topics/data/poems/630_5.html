<!DOCTYPE HTML>
<html lang="en-US">
  <head>
    <meta charset="UTF-8">
    <title>630_5: 《奉酬襲美苦雨見寄》陸龜蒙</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>630_5: 《奉酬襲美苦雨見寄》陸龜蒙</p>
    <p>松篁交加午陰黑　別是江南煙靄國　頑雲猛雨更相欺　聲似虓號色如墨　茅茨裛爛簷生衣　夜夜化為螢火飛　螢飛漸多屋漸薄　一注愁霖當面落　愁霖愁霖爾何錯　滅頂於余奚所作　既不能賦似陳思王　又不能詩似謝康樂　昔年嘗過杜子美　亦得高歌破印紙　慣曾掀攪大筆多　為我才情也如此　高揖愁霖詞未已　披文忽自皮夫子　哀弦怨柱合為吟　我窮棲蓬藋裏　初悲溼翼何由起　未欲牋天叩天耳　其如玉女正投壺　笑電霏霏作天喜　我本曾無一稜田　平生嘯傲空漁船　有時赤腳弄明月　踏破五湖光底天　去歲王師東下急　輸兵粟盡民相泣　伊予不戰不耕人　敢怨烝黎無糝粒　不然受性圓如規　千姿萬態分毫釐　唾壺虎子盡能執　舐痔折枝無所辭　有頭強方心強直　撐拄頹風不量力　自愛垂名野史中　寧論抱困荒城側　唯君浩歎非庸人　分衣輟飲來相親　橫眠木榻忘華薦　對食露葵輕八珍　欲窮玄　鳳未白　欲懷仙　鯨尚隔　不如驅入醉鄉中　只恐醉鄉田地窄</p><p><a href="../../model.html#/doc/34595">View poem's topic associations</a></p></body></html>