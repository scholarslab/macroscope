<!DOCTYPE HTML>
<html lang="en-US">
  <head>
    <meta charset="UTF-8">
    <title>57_4: 《扈從還洛呈侍從群官》李嶠</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>57_4: 《扈從還洛呈侍從群官》李嶠</p>
    <p>四海帝王家　兩都周漢室　觀風昔來幸　御氣今旋蹕　雷奮六合開　天行萬乘出　玄冥奉時駕　白拒參戎律　後隊咽笳簫　前驅巖罕罼　輝光射東井　禁令橫西秩　帳殿別陽秋　旌門臨甲乙　將交洛城雨　稍遠長安日　邙鞏雲外來　咸秦霧中失　孟冬霜霰下　是月農功畢　天道向歸餘　皇情美陰騭　行存名嶽禮　遞問高年疾　祝鳥既開羅　調人更張瑟　登原采謳誦　俯谷求才術　邑罕懸磬貧　山無挂瓢逸　施恩浹寰宇　展義該文質　德澤盛軒遊　哀矜深禹恤　申歌地廬駭　獻壽衢尊溢　瑞色抱氤氳　寒光變蕭飋　宗枝旦奭輔　侍從王劉匹　並輯蛟龍書　同簪鳳皇筆　陶甄荷吹萬　頌歎歸明一　歡與道路長　顧隨談笑密　叨承廊廟選　謬齒夔龍弼　喜構大廈成　慚非棟隆吉</p><p><a href="../../model.html#/doc/3494">View poem's topic associations</a></p></body></html>