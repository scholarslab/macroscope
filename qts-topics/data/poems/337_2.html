<!DOCTYPE HTML>
<html lang="en-US">
  <head>
    <meta charset="UTF-8">
    <title>337_2: 《此日足可惜贈張籍（愈時在徐籍往謁之辭去作是詩以送）》韓愈</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>337_2: 《此日足可惜贈張籍（愈時在徐籍往謁之辭去作是詩以送）》韓愈</p>
    <p>此日足可惜　此酒不足嘗　捨酒去相語　共分一日光　念昔未知子　孟君自南方　自矜有所得　言子有文章　我名屬相府　欲往不得行　思之不可見　百端在中腸　維時月魄死　冬日朝在房　驅馳公事退　聞子適及城　命車載之至　引坐於中堂　開懷聽其說　往往副所望　孔丘歿已遠　仁義路久荒　紛紛百家起　詭怪相披猖　長老守所聞　後生習為常　少知誠難得　純粹古已亡　譬彼植園木　有根易為長　留之不遣去　館置城西旁　歲時未云幾　浩浩觀湖江　眾夫指之笑　謂我知不明　兒童畏雷電　魚鱉驚夜光　州家舉進士　選試繆所當　馳辭對我策　章句何煒煌　相公朝服立　工席歌鹿鳴　禮終樂亦闋　相拜送於庭　之子去須臾　赫赫流盛名　竊喜復竊歎　諒知有所成　人事安可恆　奄忽令我傷　聞子高第日　正從相公喪　哀情逢吉語　惝怳難為雙　暮宿偃師西　徒展轉在床　夜聞汴州亂　遶壁行彷徨　我時留妻子　倉卒不及將　相見不復期　零落甘所丁　驕兒未絕乳　念之不能忘　忽如在我所　耳若聞啼聲　中途安得返　一日不可更　俄有東來說　我家免罹殃　乘船下汴水　東去趨彭城　從喪朝至洛　還走不及停　假道經盟津　出入行澗岡　日西入軍門　羸馬顛且僵　主人顧少留　延入陳壺觴　卑賤不敢辭　忽忽心如狂　飲食豈知味　絲竹徒轟轟　平明脫身去　決若驚鳧翔　黃昏次汜水　欲過無舟航　號呼久乃至　夜濟十里黃　中流上灘潬　沙水不可詳　驚波暗合沓　星宿爭翻芒　轅馬蹢躅鳴　左右泣僕童　甲午憩時門　臨泉窺鬥龍　東南出陳許　陂澤平茫茫　道邊草木花　紅紫相低昂　百里不逢人　角角雄雉鳴　行行二月暮　乃及徐南疆　下馬步堤岸　上船拜吾兄　誰云經艱難　百口無夭殤　僕射南陽公　宅我睢水陽　篋中有餘衣　盎中有餘糧　閉門讀書史　窗戶忽已涼　日念子來遊　子豈知我情　別離未為久　辛苦多所經　對食每不飽　共言無倦聽　連延三十日　晨坐達五更　我友二三子　宦遊在西京　東野窺禹穴　李翱觀濤江　蕭條千萬里　會合安可逢　淮之水舒舒　楚山直叢叢　子又舍我去　我懷焉所窮　男兒不再壯　百歲如風狂　高爵尚可求　無為守一鄉</p><p><a href="../../model.html#/doc/17872">View poem's topic associations</a></p></body></html>