<!DOCTYPE HTML>
<html lang="en-US">
  <head>
    <meta charset="UTF-8">
    <title>788_3: 《登峴山觀李左相石尊聯句》顏真卿</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>788_3: 《登峴山觀李左相石尊聯句》顏真卿</p>
    <p>李公登飲處　因石為窪尊　人事幾時改　峴山今古存　榛蕪掩前跡　苔蘚餘舊痕　叔子尚遺德　山公此迴軒　維舟陪高興　感昔情彌敦　藹藹賢哲事　依依離別言　嶇嶔橫道周　迢遞連山根　餘烈曖林野　眾芳揖蘭蓀　德暉映巖足　勝賞延高原　遠水明匹練　因晴見吳門　陪遊追盛美　揆德欣討論　器有成形用　功資造化元　流霞方泔淡　別鶴遽翩翻　舊規傾逸賞　新興麗初暾　醉後接倒　歸時騶騎喧　遲迴向遺跡　離別益傷魂　覽事古興屬　送人歸思繁　懷賢久徂謝　贈遠空攀援　八座欽懿燭　高名播乾坤　松深引閒步　葛弱供險捫　花氣酒中馥　雲華衣上屯　森沈列湖樹　牢落望郊園　白日半巖岫　清風滿丘樊　旌麾間翠幄　簫鼓來朱轓　閒路躡雲影　清心澄水源　萍連浦中嶼　竹繞山下村　景落全谿暗　煙凝半嶺昏去日往如復　換年涼代溫　登臨繼風騷　義激舊府恩</p><p><a href="../../model.html#/doc/43515">View poem's topic associations</a></p></body></html>