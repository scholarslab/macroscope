<!DOCTYPE HTML>
<html lang="en-US">
  <head>
    <meta charset="UTF-8">
    <title>343_14: 《喜雪獻裴尚書（裴均也，時為荊南節度使）》韓愈</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>343_14: 《喜雪獻裴尚書（裴均也，時為荊南節度使）》韓愈</p>
    <p>宿雲寒不卷　春雪墮如簁　騁巧先投隙　潛光半入池　喜深將策試　驚密仰簷窺　自下何曾汙　增高未覺危　比心明可燭　拂面愛還吹　妒舞時飄袖　欺梅併壓枝　地空迷界限　砌滿接高卑　浩蕩乾坤合　霏微物象移　為祥矜大熟　布澤荷平施　已分年華晚　猶憐曙色隨　氣嚴當酒換　灑急聽窗知　照曜臨初日　玲瓏滴晚澌　聚庭看嶽聳　掃路見雲披　陣勢魚麗遠　書文鳥篆奇　縱歡羅豔黠　列賀擁熊螭　履敝行偏冷　門扃臥更羸　悲嘶聞病馬　浪走信嬌兒　灶靜愁煙絕　絲繁念鬢衰　擬鹽吟舊句　授簡慕前規　捧贈同燕石　多慚失所宜</p><p><a href="../../model.html#/doc/18067">View poem's topic associations</a></p></body></html>