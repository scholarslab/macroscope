<!DOCTYPE HTML>
<html lang="en-US">
  <head>
    <meta charset="UTF-8">
    <title>541_109: 《寄太原盧司空三十韻（盧鈞）》李商隱</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>541_109: 《寄太原盧司空三十韻（盧鈞）》李商隱</p>
    <p>隋艦臨淮甸　唐旗出井陘　斷鰲搘四柱　卓馬濟三靈　祖業隆盤古　孫謀復大庭　從來師俊傑　可以煥丹青　舊族開東岳　雄圖奮北溟　邪同獬廌觸　樂伴鳳凰聽　酣戰仍揮日　降妖亦鬥霆　將軍功不伐　叔舅德惟馨　雞塞誰生事　狼煙不暫停　擬填滄海鳥　敢競太陽螢　內草纔傳詔　前茅已勒銘　那勞出師表　盡入大荒經　德水縈長帶　陰山繞畫屏　祗憂非綮肯　未覺有膻腥　保佐資沖漠　扶持在杳冥　乃心房暗室　華髮稱明廷　按甲神初靜　揮戈思欲醒　羲之當妙選　孝若近歸寧　月色來侵幌　詩成有轉櫺臨　羅含黃菊宅　柳惲白蘋汀　神物龜酬孔　仙才鶴姓丁　西山童子樂　南極老人星　自頃徒窺管　於今愧挈瓶　何由叨末席　還得叩玄扃　莊叟虛悲雁　終童漫識鼮　幕中雖策畫　劍外且伶俜　俁俁行忘止　鰥鰥臥不瞑　身應瘠於魯　淚欲溢為滎　禹貢思金鼎　堯圖憶土鉶　公乎來入相　王欲駕云亭</p><p><a href="../../model.html#/doc/29754">View poem's topic associations</a></p></body></html>