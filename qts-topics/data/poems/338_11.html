<!DOCTYPE HTML>
<html lang="en-US">
  <head>
    <meta charset="UTF-8">
    <title>338_11: 《桃源圖》韓愈</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>338_11: 《桃源圖》韓愈</p>
    <p>神仙有無何渺茫　桃源之說誠荒唐　流水盤迴山百轉　生綃數幅垂中堂　武陵太守好事者　題封遠寄南宮下　南宮先生忻得之　波濤入筆驅文辭　文工畫妙各臻極　異境恍惚移於斯　架巖鑿谷開宮室　接屋連牆千萬日　嬴顛劉蹶了不聞　地坼天分非所恤　種桃處處惟開花　川原近遠蒸紅霞　初來猶自念鄉邑　歲久此地還成家　漁舟之子來何所　物色相猜更問語　大蛇中斷喪前王　群馬南渡開新主　聽終辭絕共悽然　自說經今六百年　當時萬事皆眼見　不知幾許猶流傳　爭持酒食來相饋　禮數不同樽俎異　月明伴宿玉堂空　骨冷魂清無夢寐　夜半金雞啁哳鳴　火輪飛出客心驚　人間有累不可住　依然離別難為情　船開櫂進一迴顧　萬里蒼蒼煙水暮　世俗寧知偽與真　至今傳者武陵人</p><p><a href="../../model.html#/doc/17911">View poem's topic associations</a></p></body></html>