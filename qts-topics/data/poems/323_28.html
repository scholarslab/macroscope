<!DOCTYPE HTML>
<html lang="en-US">
  <head>
    <meta charset="UTF-8">
    <title>323_28: 《送別沅泛》權德輿</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>323_28: 《送別沅泛》權德輿</p>
    <p>念爾強學殖　非貫早從師　溫溫稟義方　慥慥習書詩　計偕來上國　宴喜方怡怡　經術既修明　藝文亦葳蕤　伊予諒無取　瑣質荷洪慈　偶來貳儀曹　量力何可支　廢業固相受　避嫌誠自私　徇吾刺促心　婉爾康莊姿　古人貴直道　內訟乖坦夷　用茲處大官　無乃玷清時　羸車出門去　悵望交涕洟　琢磨貴分陰　歲月若飆馳　千里起足下　豐年繫鎡　苟令志氣堅　佇見纓珮隨　斑斕五綵服　前路春物熙　舊遊憶江南　環堵留蓬茨　湖水白於練　蓴羹細若絲　別來十三年　夢寐時見之　寵榮忽踰量　荏苒不自知　晨興愧華簪　止足為靈龜　遐路各自愛　大來行可期　青冥在目前　努力調羽儀</p><p><a href="../../model.html#/doc/17202">View poem's topic associations</a></p></body></html>