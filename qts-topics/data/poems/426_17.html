<!DOCTYPE HTML>
<html lang="en-US">
  <head>
    <meta charset="UTF-8">
    <title>426_17: 《五弦彈－惡鄭之奪雅也》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>426_17: 《五弦彈－惡鄭之奪雅也》白居易</p>
    <p>五弦彈　五弦彈　聽者傾耳心寥寥　趙璧知君入骨愛　五弦一一為君調　第一第二弦索索　秋風拂松疏韻落　第三第四弦泠泠　夜鶴憶子籠中鳴　第五弦聲最掩抑　隴水凍咽流不得　五弦並奏君試聽　淒淒切切復錚錚　鐵擊珊瑚一兩曲　冰瀉玉盤千萬聲　鐵聲殺　冰聲寒　殺聲入耳膚血憯　寒氣中人肌骨酸　曲終聲盡欲半日　四坐相對愁無言　座中有一遠方士　唧唧咨咨聲不已　自嘆今朝初得聞　始知孤負平生耳　唯憂趙璧白髮生　老死人間無此聲　遠方士　爾聽五弦信為美　吾聞正始之音不如是　正始之音其若何　朱弦疏越清廟歌　一彈一唱再三歎　曲澹節稀聲不多　融融曳曳召元氣　聽之不覺心平和　人情重今多賤古　古琴有弦人不撫　更從趙璧藝成來　二十五弦不如五</p><p><a href="../../model.html#/doc/21926">View poem's topic associations</a></p></body></html>