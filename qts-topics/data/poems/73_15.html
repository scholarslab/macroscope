<!DOCTYPE HTML>
<html lang="en-US">
  <head>
    <meta charset="UTF-8">
    <title>73_15: 《蜀城哭台州樂安少府》蘇頲</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>73_15: 《蜀城哭台州樂安少府》蘇頲</p>
    <p>遠遊躋劍閣　長想屬天台　萬里隔三載　此邦余重來　音容曠不睹　夢寐殊悠哉　邊郡饒藉藉　晚庭正回回　喜傳上都封　因促傍吏開　向悟海鹽客　已而梁木摧　變衣寢門外　揮涕少城隈　卻記分明得　猶持委曲猜　師儒昔訓獎　仲季時童孩　服義題書篋　邀歡汎酒杯　暫令風雨散　仍迫歲時迴　其道惟正直　其人信美偲　白頭還作尉　黃綬固非才　可歎懸蛇疾　先貽問鵩災　故鄉閉窮壤　宿草生寒荄　零落九原去　蹉跎四序催　曩期冬贈橘　今哭夏成梅　執禮誰為賵　居常不徇財　北登阪　東望姑蘇臺　天路本懸絕　江波復泝洄　念孤心易斷　追往恨艱裁　不遂卿將伯　孰云陳與雷　吾衰亦如此　夫子復何哀</p><p><a href="../../model.html#/doc/3967">View poem's topic associations</a></p></body></html>