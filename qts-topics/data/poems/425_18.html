<!DOCTYPE HTML>
<html lang="en-US">
  <head>
    <meta charset="UTF-8">
    <title>425_18: 《和答詩十首。和大觜烏》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>425_18: 《和答詩十首。和大觜烏》白居易</p>
    <p>烏者種有二　名同性不同　觜小者慈孝　觜大者貪庸　觜大命又長　生來十餘冬　物老顏色變　頭毛白茸茸　飛來庭樹上　初但驚兒童　老巫生奸計　與烏意潛通　云此非凡鳥　遙見起敬恭　千歲乃一出　喜賀主人翁　祥瑞來白日　神聖占知風　陰作北斗使　能為人吉凶　此烏所止家　家產日夜豐　上以致壽考　下可宜田農　主人富家子　身老心童蒙　隨巫拜復祝　婦姑亦相從　殺雞薦其肉　敬若禋六宗　烏喜張大觜　飛接在虛空　烏既飽羶腥　巫亦饗甘濃　烏巫互相利　不復兩西東　日日營巢窟　稍稍近房櫳　雖生八九子　誰辨其雌雄　群雛又成長　眾觜逞殘兇　探巢吞燕卵　入蔟啄蠶蟲　豈無乘秋隼　羈絆委高墉　但食烏殘肉　無施搏擊功　亦有能言鸚　翅碧觜距紅　暫曾說烏罪　囚閉在深籠　青青窗前柳　鬱鬱井上桐　貪烏占棲息　慈烏獨不容　慈烏爾奚為　來往何憧憧　曉去先晨鼓　暮歸後昏鐘　辛苦塵土間　飛啄禾黍叢　得食將哺母　飢腸不自充　主人憎慈烏　命子削彈弓　弦續會稽竹　丸鑄荊山銅　慈烏求母食　飛下爾庭中　數粒未入口　一丸已中胸　仰天號一聲　似欲訴蒼穹　反哺日未足　非是惜微躬　誰能持此冤　一為問化工　胡然大觜烏　竟得天年終</p><p><a href="../../model.html#/doc/21897">View poem's topic associations</a></p></body></html>