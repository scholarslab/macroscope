<!DOCTYPE HTML>
<html lang="en-US">
  <head>
    <meta charset="UTF-8">
    <title>745_22: 《西川座上聽金五雲唱歌》陳陶</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>745_22: 《西川座上聽金五雲唱歌》陳陶</p>
    <p>蜀王殿上華筵開　五雲歌從天上來　滿堂羅綺悄無語　喉音止駐雲裴回　管弦金石還依轉　不隨歌出靈和殿　白雲飄颻席上聞　貫珠歷歷聲中見　舊樣釵篦淺澹衣　元和梳洗青黛眉　低葉小鬢膩鬠　　碧牙鏤掌山參差　曲終暫起更衣過　還向南行座頭坐　低眉欲語謝貴侯　檀臉雙雙淚穿破　自言本是宮中嬪　武皇改號承恩新　中丞御史不足比　水殿一聲愁殺人　武皇鑄鼎登真籙　嬪御蒙恩免幽辱　茂陵弓劍不得親　嫁與卑官到西蜀　卑官到官年未周　堂衡祿罷東西遊　蜀江水急駐不得　復此萍蓬二十秋　今朝得侍王侯宴　不覺途中妾身賤　願持卮酒更唱歌　歌是伊州第三遍　唱著右丞征戍詞　更聞閨月添相思　如今聲韻尚如在　何況宮中年少時　五雲處處可憐許　明朝道向褒中去　須臾宴罷各東西　雨散雲飛莫知處</p><p><a href="../../model.html#/doc/41617">View poem's topic associations</a></p></body></html>