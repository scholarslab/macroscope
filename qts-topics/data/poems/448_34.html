<!DOCTYPE HTML>
<html lang="en-US">
  <head>
    <meta charset="UTF-8">
    <title>448_34: 《有小白馬乘馭多時奉使東行至稠桑驛溘然而斃…題二十韻》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>448_34: 《有小白馬乘馭多時奉使東行至稠桑驛溘然而斃…題二十韻》白居易</p>
    <p>能驟復能馳　翩翩白馬兒　毛寒一團雪　鬃薄萬條絲　皂蓋春行日　驪駒曉從時　雙旌前獨步　五馬內偏騎　芳草乘蹄葉　垂楊拂頂枝　跨將迎好客　惜不換妖姬　慢鞚遊蕭寺　閒驅醉習池　睡來乘作夢　興發倚成詩　鞭為馴難下　鞍緣穩不離　北歸還共到　東使亦相隨　赭白何曾變　玄黃豈得知　嘶風覺聲急　蹋雪怪行遲　昨夜猶芻秣　今朝尚縶維　臥槽應不起　顧主遂長辭　塵滅駸駸跡　霜留皎皎姿　度關形未改　過隙影難追　念倍燕求駿　情深項別騅　銀收鉤臆帶　金卸絡頭羈　何處埋奇骨　誰家覓弊帷　稠桑驛門外　吟罷涕雙垂</p><p><a href="../../model.html#/doc/23523">View poem's topic associations</a></p></body></html>