<!DOCTYPE HTML>
<html lang="en-US">
  <head>
    <meta charset="UTF-8">
    <title>352_38: 《韋道安（道安嘗佐張建封於徐州，及軍亂而道安自殺）》柳宗元</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>352_38: 《韋道安（道安嘗佐張建封於徐州，及軍亂而道安自殺）》柳宗元</p>
    <p>道安本儒士　頗擅弓劍名　二十遊太行　暮聞號哭聲　疾驅前致問　有叟垂華纓　言我故刺史　失職還西京　偶為群盜得　毫縷無餘贏　貨財足非吝　二女皆娉婷　蒼黃見驅逐　誰識死與生　便當此殞命　休復事晨征　一聞激高義　眥裂肝膽橫　挂弓問所往　趫捷超崢嶸　見盜寒陰　羅列方忿爭　一矢斃酋帥　餘黨號且驚　麾令遞束縛　纆索相拄撐　彼姝久褫魄　刃下俟誅刑　卻立不親授　諭以從父行　捃收自擔肩　轉道趨前程　夜發敲石火　山林如晝明　父子更抱持　涕血紛交零　頓首願歸貨　納女稱舅甥　道安奮衣去　義重利固輕　師婚古所病　合姓非用兵　朅來事儒術　十載所能逞　慷慨張徐州　朱邸揚前旌　投區獲所願　前馬出王城　轅門立奇士　淮水秋風生　君侯既即世　麾下相攲傾　立孤抗王命　鐘鼓四野鳴　橫潰非所壅　逆節非所嬰　舉頭自引刃　顧義誰顧形　烈士不忘死　所死在忠貞　咄嗟徇權子　翕習猶趨榮　我歌非悼死　所悼時世情</p><p><a href="../../model.html#/doc/18573">View poem's topic associations</a></p></body></html>