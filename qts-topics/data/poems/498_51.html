<!DOCTYPE HTML>
<html lang="en-US">
  <head>
    <meta charset="UTF-8">
    <title>498_51: 《酬任疇協律夏中苦雨見寄》姚合</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>498_51: 《酬任疇協律夏中苦雨見寄》姚合</p>
    <p>銀漢波瀾溢　經旬雨未休　細聽宜隔牖　遠望憶高樓　風急飄還斷　雲低落更稠　走童驚掣電　飢鳥啄浮漚　絲網張空際　蛛繩續瓦溝　青蛙多入戶　潢潦欲勝舟　雷怒疑山破　池渾似土流　灰人漫禳厭　水馬恣沈浮　廣陌應翻浪　貧居恐作湫　陽精藏不耀　陰氣盛難收　遠色重林暮　繁聲四壁秋　望晴思見日　防冷欲披裘　枕潤眠還懶　車羸出轉憂　散空煙漠漠　迸溜竹修修　樹暗蟬吟咽　巢傾燕語愁　琴書涼簟淨　燈燭夜窗幽　天下那能向　龍邊豈易求　溼煙凝灶額　荒草覆牆頭　酒思淒方罷　詩情耿始抽　下床先仗屐　汲井恐飄甌　危坐徒相憶　佳期未有由　勞君寄新什　終日不能酬</p><p><a href="../../model.html#/doc/26675">View poem's topic associations</a></p></body></html>