<!DOCTYPE HTML>
<html lang="en-US">
  <head>
    <meta charset="UTF-8">
    <title>425_16: 《和答詩十首。和陽城驛》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>425_16: 《和答詩十首。和陽城驛》白居易</p>
    <p>商山陽城驛　中有歎者誰　云是元監察　江陵謫去時　忽見此驛名　良久涕欲垂　何故陽道州　名姓同於斯　憐君一寸心　寵辱誓不移　疾惡若巷伯　好賢如緇衣　沈吟不能去　意者欲改為　改為避賢驛　大署於門楣　荊人愛羊祜　戶曹改為辭　一字不忍道　況兼姓呼之　因題八百言　言直文甚奇　詩成寄與我　鏘若金和絲　上言陽公行　友悌無等夷　骨肉同衾裯　至死不相離　次言陽公跡　夏邑始棲遲　鄉人化其風　少長皆孝慈　次言陽公道　終日對酒卮　兄弟笑相顧　醉貌紅怡怡　次言陽公節　謇謇居諫司　誓心除國蠹　決死犯天威　終言陽公命　左遷天一涯　道州炎瘴地　身不得生歸　一一皆實錄　事事無孑遺　凡是為善者　聞之惻然悲　道州既已矣　往者不可追　何世無其人　來者亦可思　願以君子文　告彼大樂師　附於雅歌末　奏之白玉墀　天子聞此章　教化如法施　直諫從如流　佞臣惡如疵　宰相聞此章　政柄端正持　進賢不知倦　去邪勿復疑　憲臣聞此章　不敢懷依違　諫官聞此章　不忍縱詭隨　然後告史氏　舊史有前規　若作陽公傳　欲令後世知　不勞敘世家　不用費文辭　但於國史上　全錄元稹詩</p><p><a href="../../model.html#/doc/21895">View poem's topic associations</a></p></body></html>