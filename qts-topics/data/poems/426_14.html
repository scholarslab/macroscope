<!DOCTYPE HTML>
<html lang="en-US">
  <head>
    <meta charset="UTF-8">
    <title>426_14: 《城鹽州－美聖謨而誚邊將也（貞元壬申歲，特詔城之）》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>426_14: 《城鹽州－美聖謨而誚邊將也（貞元壬申歲，特詔城之）》白居易</p>
    <p>城鹽州　城鹽州　城在五原原上頭　蕃東節度缽闡布　忽見新城當要路　金鳥飛傳贊普聞　建牙傳箭集群臣　君臣赬面有憂色　皆言勿謂唐無人　自築鹽州十餘載　左衽氈裘不犯塞　晝牧牛羊夜捉生　長去新城百里外　諸邊急警勞戍人　唯此一道無煙塵　靈夏潛安誰復辨　秦原闇通何處見　鄜州驛路好馬來　長安藥肆黃蓍賤　城鹽州　鹽州未城天子憂　德宗按圖自定計　非關將略與廟謀　吾聞高宗中宗世　北虜猖狂最難制　韓公創築受降城　三城鼎峙屯漢兵　東西亙絕數千里　耳冷不聞胡馬聲　如今邊將非無策　心笑韓公築城壁　相看養寇為身謀　各握強兵固恩澤　願分今日邊將恩　褒贈韓公封子孫　誰能將此鹽州曲　翻作歌詞聞至尊</p><p><a href="../../model.html#/doc/21923">View poem's topic associations</a></p></body></html>