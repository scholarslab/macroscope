<!DOCTYPE HTML>
<html lang="en-US">
  <head>
    <meta charset="UTF-8">
    <title>695_37: 《和薛先輩見寄初秋寓懷即事之作二十韻》韋莊</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>695_37: 《和薛先輩見寄初秋寓懷即事之作二十韻》韋莊</p>
    <p>玉律初移候　清風乍遠襟　一聲蟬到耳　千炬火然心　嶽靜雲堆翠　樓高日半沈　引愁憎暮角　驚夢怯殘碪　露白凝湘簟　風篁韻蜀琴　鳥喧從果爛　階淨任苔侵　柿葉添紅景　槐柯減綠陰　採珠逢寶窟　閱石見瑤林　魯殿鏗寒玉　苔山激碎金　堂流桂景　陳巷集車音　名自張華顯　詞因葛亮吟　水深龍易失　天遠鶴難尋　鑒貌寧慚樂　論才豈謝任　義心孤劍直　學海怒濤深　既睹文兼質　翻疑古在今　慚聞紆綠綬　即候挂朝簪　晚樹連秋塢　斜陽映暮岑　夜蟲方唧唧　疲馬正駸駸　託跡同吳燕　依仁似越禽　會隨仙羽化　香蟻且同斟</p><p><a href="../../model.html#/doc/39038">View poem's topic associations</a></p></body></html>