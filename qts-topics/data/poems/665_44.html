<!DOCTYPE HTML>
<html lang="en-US">
  <head>
    <meta charset="UTF-8">
    <title>665_44: 《酬丘光庭》羅隱</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>665_44: 《酬丘光庭》羅隱</p>
    <p>正月十一日書札　五月十六日到來　柳吟秦望咫尺地　鯉魚何處閒裴回　故人情意未疏索　次第序述眉眼開　上言二年隔煙水　下有數幅真瓊瑰　行吟坐讀口不倦　瀑泉激射瑯玕摧　壁池蘭蕙日已老　村酒蘸甲時幾杯　鶴齡鴻算不復見　雨後簑笠空莓苔　自從黃寇擾中土　人心波蕩猶未迴　道殷合眼拜九列　張濬掉舌升三台　朝廷濟濟百揆序　寧將對面容姦回　禍生有基妖有漸　翠華西幸蒙塵埃　三川梗塞兩河閉　大明宮殿生蒿萊　懦夫早歲不量力　策蹇仰北高崔嵬　千門萬戶扃鎖密　良匠不肯雕散材　君今得意尚如此　況我麋鹿悠悠哉　榮衰貴賤目所睹　莫嫌頭白黃金臺</p><p><a href="../../model.html#/doc/36909">View poem's topic associations</a></p></body></html>