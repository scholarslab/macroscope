<!DOCTYPE HTML>
<html lang="en-US">
  <head>
    <meta charset="UTF-8">
    <title>322_3: 《酬陸四十楚源春夜宿虎丘山對月寄梁四敬之兼見貽之作》權德輿</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>322_3: 《酬陸四十楚源春夜宿虎丘山對月寄梁四敬之兼見貽之作》權德輿</p>
    <p>東風變蘅薄　時景日妍和　更想千峰夜　浩然幽意多　蕙香襲閒趾　松露泫喬柯　潭影漾霞月　石床封薜蘿　夫君非歲時　已負青冥姿　龍虎一門盛　淵雲四海推　駸駸步騕褭　婉婉翥長離　懸圃盡瓊樹　家林輕桂枝　聲榮徒外獎　恬淡方自適　逸氣凌顥清　仁祠訪金碧　芊眼瑤草秀　斷續雲竇滴　芳訊發幽緘　新詩比良覿　故人石渠署　美價滿中朝　落落杉松直　芬芬蘭杜飄　雄詞鼓溟海　曠達豁煙霄　營道幸同術　論心皆後凋　循環伐木詠　緬邈招隱情　慚茲擁腫才　愛彼潺湲清　拘牽尚多故　夢想何由并　終結方外期　不待華髮生</p><p><a href="../../model.html#/doc/17140">View poem's topic associations</a></p></body></html>