<!DOCTYPE HTML>
<html lang="en-US">
  <head>
    <meta charset="UTF-8">
    <title>100_1: 《雅琴篇》司馬逸客</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>100_1: 《雅琴篇》司馬逸客</p>
    <p>亭亭嶧陽樹　落落千萬尋　獨抱出雲節　孤生不作林　影搖綠波水　彩絢丹霞岑　直幹思有託　雅志期所任　匠者果留盼　雕斲為雅琴　文以楚山玉　錯以昆吾金　虯鳳吐奇狀　商徵含清音　清音雅調感君子　一撫一弄懷知己　不知鍾期百年餘　還憶朝朝幾千里　馬卿臺上應蕪沒　阮籍帷前空已矣　山情水意君不知　拂匣調弦為誰理　調弦拂匣倍含情　況復空山秋月明　隴水悲風已嗚咽　離別鶴更淒清　將軍塞外多奇操　中散林間有正聲　正聲諧風雅　欲竟此曲誰知者　自言幽隱乏先容　不道人物知音寡　誰能一奏和天地　誰能再撫歡朝野　朝野歡娛樂未央　車馬駢闐盛彩章　歲歲汾川事簫鼓　朝朝伊水聽笙簧　窈窕樓臺臨上路　妖嬈歌舞出平陽　彈弦本自稱仁祖　吹管由來許季長　猶憐雅歌淡無味　淥水白雲誰相貴　還將逸詞賞幽心　不覺繁聲論遠意　傳聞帝樂奏鈞天　儻冀微躬備五絃　願持東武宮商韻　長奉南熏億萬年</p><p><a href="../../model.html#/doc/5149">View poem's topic associations</a></p></body></html>