<!DOCTYPE HTML>
<html lang="en-US">
  <head>
    <meta charset="UTF-8">
    <title>452_15: 《秋日與張賓客舒著作同游龍門醉中狂歌凡二百三十八字》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>452_15: 《秋日與張賓客舒著作同游龍門醉中狂歌凡二百三十八字》白居易</p>
    <p>秋天高高秋光清　秋風褭褭秋蟲鳴　嵩峰餘霞錦綺卷　伊水細浪鱗甲生　洛陽閒客知無數　少出遊山多在城　商嶺老人自追逐　蓬丘逸士相逢迎　南出鼎門十八里　莊店邐迤橋道平　不寒不熱好時節　鞍馬穩快衣衫輕　並轡踟躕下西岸　扣舷容與繞中汀　開懷曠達無所繫　觸目勝絕不可名　荷衰欲黃荇猶綠　魚樂自躍鷗不驚　翠藻蔓長孔雀尾　彩船櫓急寒雁聲　家醞一壺白玉液　野花數把黃金英　晝遊四看西日暮　夜話三及東方明　暫停杯觴輟吟詠　我有狂言君試聽　丈夫一生有二志　兼濟獨善難得并　不能救療生民病　即須先濯塵土纓　況吾頭白眼已闇　終日戚促何所成　不如展眉開口笑　龍門醉臥香山行</p><p><a href="../../model.html#/doc/23881">View poem's topic associations</a></p></body></html>