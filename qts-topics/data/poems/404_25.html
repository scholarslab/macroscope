<!DOCTYPE HTML>
<html lang="en-US">
  <head>
    <meta charset="UTF-8">
    <title>404_25: 《哭女樊四十韻（虢州長史時作）》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>404_25: 《哭女樊四十韻（虢州長史時作）》元稹</p>
    <p>逝者何由見　中人未達情　馬無生角望　猿有斷腸鳴　去伴投遐徼　來隨夢險程　四年巴養育　萬里硤回縈　病是他鄉染　魂應遠處驚　山魈邪亂逼　沙虱毒潛嬰　母約看寧辨　余慵療不精　欲尋方次第　俄值疾充盈　燈火徒相守　香花祇浪擎　蓮初開月梵　蕣已落朝榮　魄散雲將盡　形全玉尚瑩　空垂兩行血　深送一枝瓊　秘祝休巫覡　安眠放使令　舊衣和篋施　殘藥滿甌傾　乳媼閒於社　醫僧婗似酲　憫渠身覺賸　訝佛力難爭　騎竹癡猶子　牽車小外甥　等長迷過影　遙戲誤啼聲　涴紙傷餘畫　扶床念試行　獨留呵面鏡　誰弄倚牆箏　憶昨工言語　憐初妙長成　撩風妒鸚舌　凌露觸蘭英　翠鳳輿真女　紅蕖捧化生　祇憂嫌五濁　終恐向三清　宿惡諸葷味　懸知眾物名　環從枯樹得　經認寶函盛　慍怒偏憎數　分張雅愛平　最憐貪栗妹　頻救懶書兄　為占嬌饒分　良多眷戀誠　別常回面泣　歸定出門迎　解怪還家晚　長將遠信呈　說人偷罪過　要我抱縱橫　騰蹋遊江舫　攀緣看樂棚　和蠻歌字拗　學妓舞腰輕　迢遞離荒服　提攜到近京　未容誇伎倆　唯恨枉聰明　往緒心千結　新絲鬢百莖　暗窗風報曉　秋幌雨聞更　敗槿蕭疏館　衰楊破壞城　此中臨老淚　仍自哭孩嬰</p><p><a href="../../model.html#/doc/21218">View poem's topic associations</a></p></body></html>