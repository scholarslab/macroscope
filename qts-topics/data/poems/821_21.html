<!DOCTYPE HTML>
<html lang="en-US">
  <head>
    <meta charset="UTF-8">
    <title>821_21: 《觀李中丞洪二美人唱歌軋箏歌（時量移湖州長史）》皎然</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>821_21: 《觀李中丞洪二美人唱歌軋箏歌（時量移湖州長史）》皎然</p>
    <p>君家雙美姬　善歌工箏人莫知　軋用蜀逐弦楚絲　清哇宛轉聲相隨　夜靜酒闌佳月前　高張水引何淵淵　美人矜名曲不誤　蹙響時時如迸泉　趙琴素所嘉　齊謳世稱絕　箏歌一動凡音輟　凝弦且莫停金罍　淫聲已闋雅聲來　遊魚噞喁鶴裴回　主人高情始為開　高情放浪出常格　偶世有名道無跡　勳業先登上將科　文章已冠諸人籍　每笑石崇無道情　輕身重色禍亦成　君有佳人常禪伴　於中不廢學無生　愛君天然性寡欲　家貧祿薄常知足　謫官無慍如古人　交道忘言比前躅　不意全家萬里來　湖中再見春山綠　吳興公舍幽且閒　何妨寄隱在其間　時議名齊謝太傅　更看攜妓似東山</p><p><a href="../../model.html#/doc/45295">View poem's topic associations</a></p></body></html>