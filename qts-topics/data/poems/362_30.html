<!DOCTYPE HTML>
<html lang="en-US">
  <head>
    <meta charset="UTF-8">
    <title>362_30: 《奉和中書崔舍人八月十五日夜玩月二十韻》劉禹錫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>362_30: 《奉和中書崔舍人八月十五日夜玩月二十韻》劉禹錫</p>
    <p>暮景中秋爽　陰靈既望圓　浮精離碧海　分照接虞淵　迥見孤輪出　高從倚蓋旋　二儀含皎澈　萬象共澄鮮　整御當西陸　舒光麗上玄　從星變風雨　順日助陶甄　遠近同時望　晶熒此夜偏　運行調玉燭　潔白應金天　曲沼疑瑤鏡　通衢若象筵　逢人盡冰雪　遇景即神仙　引素吞銀漢　凝清洗綠煙　皋禽警露下　鄰杵思風前　水是還珠浦　山成種玉田　劍沈三尺影　燈罷九枝然　象外形無跡　寰中影有遷　稍當雲闕正　未映斗城懸　靜對揮宸翰　閒臨襞彩牋　境同牛渚上　宿在鳳池邊　興掩尋安道　詞勝命仲宣　從今紙貴後　不復詠陳篇</p><p><a href="../../model.html#/doc/19189">View poem's topic associations</a></p></body></html>