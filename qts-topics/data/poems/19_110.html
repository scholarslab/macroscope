<!DOCTYPE HTML>
<html lang="en-US">
  <head>
    <meta charset="UTF-8">
    <title>19_110: 《相和歌辭。燕歌行》賈至</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>19_110: 《相和歌辭。燕歌行》賈至</p>
    <p>國之重鎮惟幽都　東威九夷制北胡　五軍精卒三十萬　百戰百勝擒單于　前臨滹沱後沮水　崇山沃野亙千里　昔時燕王重賢士　黃金築臺從隗始　倏忽興王定薊丘　漢家又以封王侯　蕭條魏晉為橫流　鮮卑竊據朝五州　我唐區夏餘十紀　軍容武備赫萬祀　彤弓黃鉞授元帥　墾耕大漠為內地　季秋膠折邊草腓　治兵羽獵因出師　千營萬隊連旌旗　望之如火忽雷馳　匈奴懾竄窮髮北　大荒萬里無塵飛　隋家昔為天下宰　窮兵黷武征遼海　南風不競多死聲　鼓臥旗折黃雲橫　六軍將士皆死盡　戰馬空鞍歸故營　時遷道革天下平　白環入貢滄海清　自有農夫已高枕　無勞校尉重橫行</p><p><a href="../../model.html#/doc/1147">View poem's topic associations</a></p></body></html>