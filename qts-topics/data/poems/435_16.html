<!DOCTYPE HTML>
<html lang="en-US">
  <head>
    <meta charset="UTF-8">
    <title>435_16: 《山石榴寄元九》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>435_16: 《山石榴寄元九》白居易</p>
    <p>山石榴　一名山躑躅　一名杜鵑花　杜鵑啼時花撲撲　九江三月杜鵑來　一聲催得一枝開　江城上佐閒無事　山下斸得廳前栽　爛熳一闌十八樹　根株有數花無數　千房萬葉一時新　嫩紫殷紅鮮麴塵　淚痕裛損燕支臉　剪刀裁破紅綃巾　謫仙初墮愁在世　奼女新嫁嬌泥春　日射血珠將滴地　風翻火燄欲燒人　閒折兩枝持在手　細看不似人間有　花中此物似西施　芙蓉芍藥皆嫫母　奇芳絕豔別者誰　通州遷客元拾遺　拾遺初貶江陵去　去時正值青春暮　商山秦嶺愁殺君　山石榴花紅夾路　題詩報我何所云　苦云色似石榴裙　當時叢畔唯思我　今日闌前只憶君　憶君不見坐銷落　日西風起紅紛紛</p><p><a href="../../model.html#/doc/22377">View poem's topic associations</a></p></body></html>