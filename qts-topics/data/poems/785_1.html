<!DOCTYPE HTML>
<html lang="en-US">
  <head>
    <meta charset="UTF-8">
    <title>785_1: 《明月湖醉後薔薇花歌》無名氏</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>785_1: 《明月湖醉後薔薇花歌》無名氏</p>
    <p>萬朵當軒紅灼灼　晚陰照水塵不著　西施醉後情不禁　侍兒扶下蕊珠閣　柔條嫩蕊輕鰓　一低一昂合又開　深紅淺綠狀不得　日斜池畔香風來　紅能柔　綠能軟　濃淡參差相宛轉　舞蝶雙雙誰喚來　輕綃片片何人剪　白髮使君思帝鄉　驅妻領女遊花傍　持盃憶著曲江事　千花萬葉垂宮牆　復有同心初上第　日暮華筵移水際　笙歌日日徵教坊　傾國名倡盡佳麗　我曾此處同諸生　飛盂落盞紛縱橫　將欲得到上天路　剛向直道中行去　一朝失勢當如此　萬事如灰壯心死　誰知奏御數萬言　翻割龜符四千里　丈夫達則賢　窮則愚　胡為紫　胡為朱　莫思身外窮通事　且醉花前一百壺</p><p><a href="../../model.html#/doc/43394">View poem's topic associations</a></p></body></html>