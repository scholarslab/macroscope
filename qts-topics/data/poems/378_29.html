<!DOCTYPE HTML>
<html lang="en-US">
  <head>
    <meta charset="UTF-8">
    <title>378_29: 《奉報翰林張舍人見遺之詩》孟郊</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>378_29: 《奉報翰林張舍人見遺之詩》孟郊</p>
    <p>百蟲笑秋律　清削月夜聞　曉稜視聽微　風剪葉已紛　君子鑒大雅　老人非俊群　收拾古所棄　俯仰補空文　孤韻恥春俗　餘響逸零雰　自然蹈終南　滌暑凌寒氛　巖霰不知午　澌鎮含曛　曾是醒古醉　所以多隱淪　江調樂之遠　溪謠生徒新　眾蘊有餘采　寒泉空哀呻　南謝竟莫至　北宋當時珍　賾靈各自異　酌酒誰能均　昔詠多寫諷　今詞詎無因　品松何高翠　宮殿沒荒榛　苔趾識宏製　沙潀游崩津　忽吟陶淵明　此即羲皇人　心放出天地　形拘在風塵　前賢素行階　夙嗜青山勤　達士立明鏡　朗言為近臣　將期律萬有　傾倒甄無垠　鸑鷟應蟋蟀　絲毫意皆申　況于三千章　哀叩不為神</p><p><a href="../../model.html#/doc/19972">View poem's topic associations</a></p></body></html>