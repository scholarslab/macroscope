<!DOCTYPE HTML>
<html lang="en-US">
  <head>
    <meta charset="UTF-8">
    <title>223_32: 《岳麓山道林二寺行》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>223_32: 《岳麓山道林二寺行》杜甫</p>
    <p>玉泉之南麓山殊　道林林壑爭盤紆　寺門高開洞庭野　殿腳插入赤沙湖　五月寒風冷佛骨　六時天樂朝香爐　地靈步步雪山草　僧寶人人滄海珠　塔劫宮牆壯麗敵　香廚松道清涼俱　蓮花交響共命鳥　金牓雙回三足鳥　方丈涉海費時節　懸圃尋河知有無　暮年且喜經行近　春日兼蒙暄暖扶　飄然斑白身奚適　傍此煙霞茅可誅　桃源人家易制度　橘洲田土仍膏腴　潭府邑中甚淳古　太守庭內不喧呼　昔遭衰世皆晦跡　今幸樂國養微軀　依止老宿亦未晚　富貴功名焉足圖　久為野客尋幽慣　細學何顒免興孤　一重一掩吾肺腑　山鳥山花吾友于　宋公放逐曾題璧　物色分留與老夫</p><p><a href="../../model.html#/doc/10911">View poem's topic associations</a></p></body></html>