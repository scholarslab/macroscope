<!DOCTYPE HTML>
<html lang="en-US">
  <head>
    <meta charset="UTF-8">
    <title>541_106: 《送從翁東川弘農尚書幕》李商隱</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>541_106: 《送從翁東川弘農尚書幕》李商隱</p>
    <p>昔帝迴沖眷　維皇惻上仁　三靈迷赤氣　萬彙叫蒼旻　刊木方隆禹　陞陑始創殷　夏臺曾圯閉　汜水敢逡巡　拯溺休規步　防虞要徙薪　蒸黎今得請　宇宙昨還淳　纘祖功宜急　貽孫計甚勤　降災雖代有　稔惡不無因　宮掖方為蠱　邊隅忽遘迍　獻書秦逐客　間諜漢名臣　北伐將誰使　南征決此辰　中原重板蕩　玄象失鉤陳　詰旦違清道　銜枚別紫宸　茲行殊厭勝　故老遂分新　去異封于鞏　來寧避處豳　永嘉幾失墜　宣政遽酸辛　元子當傳啟　皇孫合授詢　時非三揖讓　表請再陶鈞　舊好盟還在　中樞策屢遵　蒼黃傳國璽　違遠屬車塵　雛虎如憑怒　漦龍性漫馴　封崇自何等　流落乃斯民　逗撓官軍亂　優容敗將頻　早朝披草莽　夜縋達絲綸　忘戰追無及　長驅氣益振　婦言終未易　廟算況非神　日馭難淹蜀　星旄要定秦　人心誠未去　天道亦無親　錦水湔雲浪　黃山掃地春　斯文虛夢鳥　吾道欲悲麟　斷續殊鄉淚　存亡滿席珍　魂銷季羔竇　衣化子張紳　建議庸何所　通班昔濫臻　浮生見開泰　獨得詠汀蘋</p><p><a href="../../model.html#/doc/29751">View poem's topic associations</a></p></body></html>