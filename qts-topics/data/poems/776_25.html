<!DOCTYPE HTML>
<html lang="en-US">
  <head>
    <meta charset="UTF-8">
    <title>776_25: 《琵琶行》牛殳</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>776_25: 《琵琶行》牛殳</p>
    <p>何人斸得一片木　三尺春冰五音足　一彈決破真珠囊　迸落金盤聲斷續　飄飄颻颻寒丁丁　蟲豸出蟄神鬼驚　秋鴻叫侶代雲黑　猩猩夜啼蠻月明　潏潏汩汩聲不定　胡雛學漢語未正　若似長安月蝕時　滿城敲鼓聲　青山飛起不壓物　野水流來欲溼人　傷心憶得陳後主　春殿半酣細腰舞　黃鶯百舌正相呼　玉樹後庭花帶雨　二妃哭處山重重　二妃沒後雲溶溶　夜深霜露鎖空廟　零落一叢斑竹風　金谷園中草初綠　石崇一弄思歸曲　當時二十四友人　手把金杯聽不足　又似賈客蜀道間　千鐸萬磬鳴空山　未若此調呦呦兮啁啁　嘈嘈兮啾啾　引之於山　獸不能走　吹之於水　魚不能游　方知此藝不可有　人間萬事憑雙手　若何為我再三彈　送卻花前一尊酒</p><p><a href="../../model.html#/doc/43189">View poem's topic associations</a></p></body></html>