<!DOCTYPE HTML>
<html lang="en-US">
  <head>
    <meta charset="UTF-8">
    <title>395_2: 《雪車》劉叉</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>395_2: 《雪車》劉叉</p>
    <p>臘令凝綈三十日　繽紛密雪一復一　孰云潤澤在枯荄　闤闠餓民凍欲死　死中猶被豺狼食　官車初還城壘未完備　人家千里無煙火　雞犬何太怨　天不卹吾甿　如何連夜瑤花亂　皎潔既同君子節　沾濡多著小人面　寒鎖侯門見客稀　色迷塞路行商斷　小小細細如塵間　輕輕緩緩成樸簌　官家不知民餒寒　盡驅牛車盈道載屑玉　載載欲何之　秘藏深宮以禦炎酷　徒能自衛九重間　豈信車轍血　點點盡是農夫哭　刀兵殘喪後　滿野誰為載白骨　遠戍久乏糧　太倉誰為運紅粟　戎夫尚逆命　扁箱鹿角誰為敵　士夫困征討　買花載酒誰為適　天子端然少旁求　股肱耳目皆姦慝　依違用事佞上方　猶驅餓民運造化防暑阨　吾聞躬耕南畝舜之聖　為民吞蝗唐之德　未聞壚孽苦蒼生　相群相黨上下為蟊賊　廟堂食祿不自慚　我為斯民歎息還歎息</p><p><a href="../../model.html#/doc/20943">View poem's topic associations</a></p></body></html>