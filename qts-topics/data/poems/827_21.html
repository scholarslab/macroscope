<!DOCTYPE HTML>
<html lang="en-US">
  <head>
    <meta charset="UTF-8">
    <title>827_21: 《上孫使君》貫休</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>827_21: 《上孫使君》貫休</p>
    <p>聖主得賢臣　天地方交泰　恭惟嶽精粹　多出於昭代　君侯握文鏡　獨立塵埃外　王演俗容儀　崔陵小風概　馨香擁蘭雪　峻秀高嵩岱　嵇松領歲寒　莊劍無礱淬　威稜玉霜直　匠石金槌大　詩穿明月珠　道拍安期背　中興鸞鳳集　直到風雲會　萬卷似無書　三山如歷塊　德乎天所縱　清矣誰堪對　有法在朝端　無塵到冠蓋　具瞻從密勿　旦夕調鼎鼐　為君整衢尊　為君戢蕃塞　豈知吾后意　憂此毘陵最　親手賜彤弓　蒼生是繄賴　下車鄰寇散　是物冰壺內　龔遂愛廉平　次公太繁碎　襦砧動地　父母歌闤闠　　雪鎖戈鋌　非煙遶旌旆　寧思子產冰　肯羨任棠薤　忽如春再來　不獨天重戴　昂藏海嶠鶴　冷碧仙庭檜　物物動和氣　家家有新態　芙蓉開帟幕　錦帳無纖壒　鼓角穿凍雲　恩波動耕耒　奸回改精魄　禮教書紳帶　必于堯舜日　還似房杜輩　野人有章句　格力亦慷慨　若不入丘門　世間更誰愛</p><p><a href="../../model.html#/doc/45542">View poem's topic associations</a></p></body></html>