<!DOCTYPE HTML>
<html lang="en-US">
  <head>
    <meta charset="UTF-8">
    <title>618_26: 《奉和襲美太湖詩二十首。初入太湖》陸龜蒙</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>618_26: 《奉和襲美太湖詩二十首。初入太湖》陸龜蒙</p>
    <p>東南具區雄　天水合為一　高帆大弓滿　羿射爭箭疾　時當暑雨後　氣象仍鬱密　乍如開雕笯　聳翅忽飛出　行將十洲近　坐覺八極溢　耳目駭鴻濛　精神寒佶栗　坑來斗呀豁　涌處驚嵯崒　嶮異拔龍湫　喧如破蛟室　斯須風妥帖　若受命平秩　微茫誠端倪　遠嶠疑格筆　巉巉見銅闕　左右皆輔弼　盤空儼相趨　去勢猶橫逸　嘗聞咸池氣　下注作清質　至今涵赤霄　尚且浴白日　又云構浮玉　宛與崑閬匹　肅為靈官家　此事難致詰　纔迎沙嶼好　指顧俄已失　山川互蔽虧　魚鳥空聱耴　何當授真檢　得召天吳術　一一問朝宗　方應可譚悉</p><p><a href="../../model.html#/doc/34046">View poem's topic associations</a></p></body></html>