<!DOCTYPE HTML>
<html lang="en-US">
  <head>
    <meta charset="UTF-8">
    <title>296_16: 《早春書事奉寄中書李舍人》張南史</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>296_16: 《早春書事奉寄中書李舍人》張南史</p>
    <p>儒服山東士　衡門洛下居　風塵遊上路　簡冊委空廬　戎馬生郊日　賢人避地初　竄身初浩蕩　投跡豈躊躇　翠羽憐窮鳥　瓊枝顧散樗　還令親道術　倒欲混樵漁　敝縕袍多補　飛蓬鬢少梳　誦詩陪賈誼　酌酒伴應璩　鶴膝兵家備　鳧茨儉歲儲　泊舟依野水　開逕接園蔬　暫閱新山澤　長懷故里閭　思賢乘朗月　覽古到荒墟　在竹慚充箭　為蘭幸免鋤　那堪聞相府　更遣詣公車　蹇足終難進　嚬眉竟未舒　事從因病止　生寄負恩餘　不見神仙久　無由鄙吝祛　帝庭張禮樂　天閣繡簪裾　日色浮青瑣　香煙近玉除　神清王子敬　氣逐馬相如　銅漏時常靜　金門步轉徐　唯看五字表　不記八行書　宿昔投知己　周旋謝起予　祗應高位隔　詎是故情疏　為報周多士　須憐楚子虛　一身從棄置　四節苦居諸　柳發三條陌　花飛六輔渠　靈盤浸沆瀣　龍首映儲胥　北海樽留客　西江水救魚　長安同日遠　不敢詠歸歟</p><p><a href="../../model.html#/doc/15803">View poem's topic associations</a></p></body></html>