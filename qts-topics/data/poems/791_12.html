<!DOCTYPE HTML>
<html lang="en-US">
  <head>
    <meta charset="UTF-8">
    <title>791_12: 《石鼎聯句》韓愈</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>791_12: 《石鼎聯句》韓愈</p>
    <p>巧匠斲山骨　刳中事煎烹　直柄未當權　塞口且吞聲　龍頭宿菌蠢　豕腹漲彭亨　外苞乾蘚文　中有暗浪驚　在冷足自安　遭焚意彌貞　謬當鼎鼐間　妄使水火爭　大似烈士膽　圓如戰馬纓　上比香爐尖　下與鏡面平　秋瓜未落蒂　凍芋強抽萌　一塊元氣閉　細泉幽竇傾　不值輸寫處　焉知懷抱清　方當洪爐然　益見小器盈　睆睆無刃跡　團團類天成　遙疑龜負圖　出曝曉正晴　旁有雙耳穿　上有孤髻撐　或訝短尾銚　又似無足鐺　可惜寒食毬　擲此傍路坑　何當出灰灺　無計離缾罌　陋質荷斟酌　狹中愧提擎　豈能煮仙藥　但未汙羊羹　形模婦女笑　度量兒童輕　徒示堅重性　不過升合盛　傍似廢轂仰　側見折軸橫　時於蚯蚓竅　微作蒼蠅鳴　以茲翻溢愆　實負任使誠　常居顧盼地　敢有漏泄情　寧依暖熱弊　不與寒涼并　區區徒自效　瑣瑣不足呈　回旋但兀兀　開闔惟鏗鏗師服　全勝瑚璉貴　空有口傳名　豈比俎豆古　不為手所撜　磨礱去圭角　浸潤著光精　願君莫嘲誚　此物方施行</p><p><a href="../../model.html#/doc/43580">View poem's topic associations</a></p></body></html>