<!DOCTYPE HTML>
<html lang="en-US">
  <head>
    <meta charset="UTF-8">
    <title>340_26: 《孟生詩（孟郊下第，送之謁徐州張建封也）》韓愈</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>340_26: 《孟生詩（孟郊下第，送之謁徐州張建封也）》韓愈</p>
    <p>孟生江海士　古貌又古心　嘗讀古人書　謂言古猶今　作詩三百首　窅默咸池音　騎驢到京國　欲和薰風琴　豈識天子居　九重鬱沈沈　一門百夫守　無籍不可尋　晶光蕩相射　旗戟翩以森　遷延乍卻走　驚怪靡自任　舉頭看白日　泣涕下霑襟　朅來遊公卿　莫肯低華簪　諒非軒冕族　應對多差參　萍蓬風波急　桑榆日月侵　奈何從進士　此路轉嶇嶔　異質忌處群　孤芳難寄林　誰憐松桂性　競愛桃李陰　朝悲辭樹葉　夕感歸巢禽　顧我多慷慨　窮檐時見臨　清宵靜相對　髮白聆苦吟　采蘭起幽念　眇然望東南　秦吳修且阻　兩地無數金　我論徐方牧　好古天下欽　竹實鳳所食　德馨神所歆　求觀眾丘小　必上泰山岑　求觀眾流細　必泛滄溟深　子其聽我言　可以當所箴　既獲則思返　無為久滯淫　卞和試三獻　期子在秋砧</p><p><a href="../../model.html#/doc/17989">View poem's topic associations</a></p></body></html>