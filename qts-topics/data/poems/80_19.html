<!DOCTYPE HTML>
<html lang="en-US">
  <head>
    <meta charset="UTF-8">
    <title>80_19: 《舞馬篇》薛曜</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>80_19: 《舞馬篇》薛曜</p>
    <p>星精龍種競騰驤　雙眼黃金紫艷光　一朝逢遇昇平代　伏皂銜圖事帝王　我皇盛德苞六宇　俗泰時和虞石拊　昔聞九代有餘名　今日百獸先來舞　鉤陳周衛儼旌旄　鐘鎛陶匏聲殷地　承雲嘈囋駭日靈　調露鏗鈜動天駟　奔塵飛箭若麟螭　躡景追風忽見知　咀銜拉鐵並權奇　被服雕章何陸離　紫玉鳴珂臨寶鐙　青絲綵絡帶金羈　隨歌鼓而電驚　逐丸劍而飆馳　態聚還急　驕凝驟不移　光敵白日下　氣擁綠煙垂　婉轉盤跚殊未已　懸空步驟紅塵起　驚鳧翔鷺不堪儔　矯鳳迴鸞那足擬　蘅垂桂褭香氛氳　長鳴汗血盡浮雲　不辭辛苦來東道　祗為簫韶朝夕聞　閶闔間　玉臺側　承恩煦兮生光色　鸞鏘鏘　車翼翼　備國容兮為戎飾　充雲翹兮天子庭　荷日用兮情無極　吉良乘兮一千歲　神是得兮天地期　大易占云南山壽　共樂聖明時</p><p><a href="../../model.html#/doc/4249">View poem's topic associations</a></p></body></html>