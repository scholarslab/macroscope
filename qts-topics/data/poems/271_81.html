<!DOCTYPE HTML>
<html lang="en-US">
  <head>
    <meta charset="UTF-8">
    <title>271_81: 《金山行（潤州金山寺，寺在江心）》竇庠</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>271_81: 《金山行（潤州金山寺，寺在江心）》竇庠</p>
    <p>西江中波四截　涌出一峰青堞　外如削成中缺裂　陽氣發生陰氣結　是時炎天五六月　上有火雲下冰雪　夜色晨光相蕩沃　積翠流霞滿坑谷　龍泓徹底沙布金　鳥道插雲梯甃玉　架險凌虛隨指顧　榱桷玲瓏皆固護　斡流倒景不可窺　萬仞千崖生跬步　日華重重上金榜　丹楹碧砌真朱網　此時天海風浪清　吳楚萬家皆在掌　瓊樓菌閣紛明媚　曲檻迴軒深且邃　海鳥夜上珊瑚枝　江花曉落琉璃地　有時倒影沈江底　萬狀分明光似洗　不知水上有樓臺　卻就波中看閉啟　舟人忘卻江水深　水神誤到人間世　欻然風生波出沒　瀖濩晶瑩無定物　居人相顧非人間　如到日宮經月窟　信知靈境長有靈　住者不得無仙骨　三神山上蓬萊宮　徒有丹青人未逢　何如此處靈山宅　清涼不與囂塵隔　曾到金山處處行　夢魂長羨金山客</p><p><a href="../../model.html#/doc/14238">View poem's topic associations</a></p></body></html>