<!DOCTYPE HTML>
<html lang="en-US">
  <head>
    <meta charset="UTF-8">
    <title>333_93: 《和呂舍人喜張員外自北番回至境上，先寄二十韻》楊巨源</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>333_93: 《和呂舍人喜張員外自北番回至境上，先寄二十韻》楊巨源</p>
    <p>割愛天文動　敦和國步安　仙姿歸舊好　戎意結新歡　並命瞻鵷鷺　同心揖蕙蘭　玉簫臨祖帳　金牓引征鞍　廣陌雙旌去　平沙萬里看　海雲侵鬢起　邊月向眉殘　突兀陰山迥　蒼茫朔野寬　毳廬同甲帳　韋橐比琱盤　義著親胡俗　儀全識漢官　地鄰冰鼠淨　天映燭龍寒　節異蘇卿執　弦殊蔡女彈　磧分黃渺渺　塞極黑漫漫　歡味羶腥列　徵聲僸攢　歸期先雁候　登路劇鵬摶　上客離心遠　西宮草詔殫　麗詞傳錦綺　珍價掩琅玕　百兩開戎壘　千蹄入御欄　瑞光麟閣上　喜氣鳳城端　尚德曾辭劍　柔凶本舞干　茫茫斗星北　威服古來難</p><p><a href="../../model.html#/doc/17691">View poem's topic associations</a></p></body></html>