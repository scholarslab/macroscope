<!DOCTYPE HTML>
<html lang="en-US">
  <head>
    <meta charset="UTF-8">
    <title>473_13: 《喜弟淑再至為長歌》李渤</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>473_13: 《喜弟淑再至為長歌》李渤</p>
    <p>前年別時秋九月　白露吹霜金吹烈　離鴻一別影初分　淚袖雙揮心哽咽　別來幾度得音書　南岳知　　　　　廬山峨峨倚天碧　捧排空崖千萬尺　社牓長題高士名　食堂每記雲山跡　我本開雲此山住　偶為名利相縈誤　自負心機四十年　羞聞社客山中篇　憂時魂夢憶歸路　覺來疑在林中眠　昨日亭前烏鵲喜　果得今朝爾來此　吾吟行路五十篇　盡說江南數千里　自憐兄弟今五人　共縈儒素家尚貧　雖然廩餼各不一　就中總免拘常倫　長兄年少曾落托　拔劍沙場隨衛霍　口裏雖譚周孔文　懷中不舍孫吳略　次兄一生能苦節　夏聚流螢冬映雪　非論疾惡志如霜　更覺臨泉心似鐵　第三之兄更奇異　昂昂獨負青雲志　下看金玉不如泥　肯道王侯身可貴　卻愁清逸不干時　高蹤大器無人知　倘逢感激許然諾　必能萬古留清規　念爾年來方二十　夙夜孜孜能獨立　卷中筆落星漢搖　洞裏丹靈鬼神泣　嗟余流浪心最狂　十年學劍逢時康　心中不解事拘束　世間談笑多相妨　廣海青山殊未足　逢著高樓還醉宿　朝走安公櫪上駒　暮倫陶令離邊菊　近來詩思殊無況　苦被時流不相放　雲騰浪走勢未衰　鶴膝蜂腰豈能障　送爾為文殊不識　貴從一一傳胸臆　若到湖南見紫霄　會須待我同攀陟</p><p><a href="../../model.html#/doc/25100">View poem's topic associations</a></p></body></html>