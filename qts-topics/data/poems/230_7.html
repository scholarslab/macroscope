<!DOCTYPE HTML>
<html lang="en-US">
  <head>
    <meta charset="UTF-8">
    <title>230_7: 《寄劉峽州伯華使君四十韻》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>230_7: 《寄劉峽州伯華使君四十韻》杜甫</p>
    <p>峽內多雲雨　秋來尚鬱蒸　遠山朝白帝　深水謁彝陵　遲暮嗟為客　西南喜得朋　哀猿更起坐　落雁失飛騰　伏枕思瓊樹　臨軒對玉繩　青松寒不落　碧海闊逾澄　昔歲文為理　群公價盡增　家聲同令聞　時論以儒稱　太后當朝肅　多才接跡昇　翠虛捎魍魎　丹極上鵬　宴引春壺滿　恩分夏簟冰　彫章五色筆　紫殿九華燈　學並盧王敏　書偕褚薛能　老兄真不墜　小子獨無承　近有風流作　聊從月繼徵　放蹄知赤驥　捩翅服蒼鷹　卷軸來何晚　襟懷庶可憑　會期吟諷數　益破旅愁凝　雕刻初誰料　纖毫欲自矜　神融躡飛動　戰勝洗侵凌　妙取筌蹄棄　高宜百萬層　白頭遺恨在　青竹幾人登　迴首追談笑　勞歌跼寢興　年華紛已矣　世故莽相仍　刺史諸侯貴　郎官列宿應　潘生驂閣遠　黃霸璽書增　乳贙號攀石　飢鼯訴落藤　藥囊親道士　灰劫問胡僧　憑久烏皮折　簪稀白帽稜　林居看蟻穴　野食行魚罾　筋力交彫喪　飄零免戰兢　皆為百里宰　正似六安丞　奼女縈新裹　丹砂冷舊秤　但求椿壽永　莫慮杞天崩　鍊骨調情性　張兵撓棘矜　養生終自惜　伐數必全懲　政術甘疏誕　詞場愧服膺　展懷詩誦魯　割愛酒如澠　咄咄寧書字　冥冥欲避矰　江湖多白鳥　天地有青蠅</p><p><a href="../../model.html#/doc/11590">View poem's topic associations</a></p></body></html>