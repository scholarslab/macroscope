<!DOCTYPE HTML>
<html lang="en-US">
  <head>
    <meta charset="UTF-8">
    <title>350_15: 《貞符》柳宗元</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>350_15: 《貞符》柳宗元</p>
    <p>於穆敬德　黎人皇之　惟貞厥符　浩浩將之　仁函于膚　刃莫畢屠　澤熯于爨　炎以澣　殄厥凶德　乃敺乃夷　懿其休風　是喣是吹　父子熙熙　相寧以嬉　賦徹而藏　厚我糗粻　刑輕以清　我肌靡傷　貽我子孫　百代是康　十聖嗣于理　仁后之子　子思孝父　易患于己　拱之戴之　神具爾宜　載揚于雅　承天之嘏　天之城神　宜鑒于仁　神之曷依　宜仁之歸　濮沿于北　祝栗于南　幅員西東　祗一乃心　祝唐之紀　後天罔墜　祝皇之壽　與地咸久　曷徒祝之　心誠篤之　神協人同　道以告之　俾彌億萬年　不震不危　我代之延　永永毗之　仁增以崇　曷不爾思　有號于天　僉曰嗚呼　咨爾皇靈　無替厥符</p><p><a href="../../model.html#/doc/18492">View poem's topic associations</a></p></body></html>