<!DOCTYPE HTML>
<html lang="en-US">
  <head>
    <meta charset="UTF-8">
    <title>445_14: 《和微之詩二十三首。和酬鄭侍禦東陽春悶放懷追越遊見寄》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>445_14: 《和微之詩二十三首。和酬鄭侍禦東陽春悶放懷追越遊見寄》白居易</p>
    <p>君得嘉魚置賓席　樂如南有嘉魚時　勁氣森爽竹竿竦　妍文煥爛芙蓉披　載筆在幕名已重　補袞於朝官尚卑　一緘疏入掩谷永　三都賦成排左思　自言拜辭主人後　離心蕩颺風前旗　東南門館別經歲　春眼悵望秋心悲　昨日嘉魚來訪我　方駕同出何所之　樂遊原頭春尚早　百舌新語聲椑椑　日趁花忙向南拆　風催柳急從東吹　流年怳不饒我　美景鮮妍來為誰　紅塵三條界阡陌　碧草千里鋪郊畿　餘霞斷時綺幅裂　斜雲展處羅文紕　暮鐘遠近聲互動　暝鳥高下飛追隨　酒酣將歸未能去　悵然迴望天四垂　生何足養嵇著論　途何足泣楊漣洏　胡不花下伴春醉　滿酌綠酒聽黃鸝　嘉魚點頭時一歎　聽我此言不知疲　語終興盡各分散　東西軒騎分逶迤　此詩無遣閒人見　見恐與他為笑資　白首舊寮知我者　憑君一詠向周師</p><p><a href="../../model.html#/doc/23244">View poem's topic associations</a></p></body></html>