<!DOCTYPE HTML>
<html lang="en-US">
  <head>
    <meta charset="UTF-8">
    <title>354_25: 《送湘陽熊判官孺登府罷歸鐘陵因寄呈江西裴中丞二十三兄》劉禹錫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>354_25: 《送湘陽熊判官孺登府罷歸鐘陵因寄呈江西裴中丞二十三兄》劉禹錫</p>
    <p>射策志未就　從事歲云除　篋留馬卿賦　袖有劉弘書　忽見夏木深　悵然憶吾廬　復持州民刺　歸謁專城居　君家城易知　勝絕傾里閭　人言北郭生　門有卿相輿　鍾陵靄千里　帶郭西江水　朱檻照河宮　旗亭綠雲裏　前年初缺守　慎簡由宸扆　臨軒弄郡章　得人方付此　是時左馮翊　天下第一理　貴臣持牙璋　優詔發青紙　迎風姦吏免　先令疲人喜　何武劾腐儒　陳蕃禮高士　昔升君子堂　腰下綬猶黃　汾陰有寶氣　赤堇奪奇鋩　束簡下曲臺　佩鞬來歷陽　綺筵陪一笑　蘭室襲餘芳　風水忽異勢　江湖遂相忘　因君倘借問　為話老滄浪</p><p><a href="../../model.html#/doc/18667">View poem's topic associations</a></p></body></html>