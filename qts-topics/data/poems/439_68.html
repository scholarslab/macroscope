<!DOCTYPE HTML>
<html lang="en-US">
  <head>
    <meta charset="UTF-8">
    <title>439_68: 《重題》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>439_68: 《重題》白居易</p>
    <p>喜入山林初息影　厭趨朝市久勞生　早年薄有煙霞志　歲晚深諳世俗情　已許虎溪雲裏臥　不爭龍尾道前行　從茲耳界應清淨　免見啾啾毀譽聲　長松樹下小溪頭　班鹿胎巾白布裘　藥圃茶園為產業　野麋林鶴是交遊　雲生澗戶衣裳潤　嵐隱山廚火燭幽　最愛一泉新引得　清冷屈曲繞階流　日高睡足猶慵起　小閣重衾不怕寒　遺愛寺鐘欹枕聽　香爐峰雪撥簾看　匡廬便是逃名地　司馬仍為送老官　心泰身寧是歸處　故鄉何獨在長安　宦途自此心長別　世事從今口不言　豈止形骸同土木　兼將壽夭任乾坤　胸中壯氣猶須遣　身外浮榮何足論　還有一條遺恨事　高家門館未酬恩</p><p><a href="../../model.html#/doc/22755">View poem's topic associations</a></p></body></html>