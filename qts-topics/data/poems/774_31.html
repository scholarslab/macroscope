<!DOCTYPE HTML>
<html lang="en-US">
  <head>
    <meta charset="UTF-8">
    <title>774_31: 《結客少年場行》虞羽客</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>774_31: 《結客少年場行》虞羽客</p>
    <p>幽并俠少年　金絡控連錢　竊符方救趙　擊筑正懷燕　輕生辭鳳闕　揮袂上祈連　陸離橫寶劍　出沒騖征旃　蒙輪恆顧敵　超乘忽爭先　摧枯逾百戰　拓地遠三千　骨都魂已散　樓蘭首復傳　龍城含宿霧　瀚海接遙天　歌吹金微返　振旅玉門旋　烽火今已息　非復照甘泉</p><p><a href="../../model.html#/doc/43130">View poem's topic associations</a></p></body></html>