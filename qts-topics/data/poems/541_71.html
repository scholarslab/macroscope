<!DOCTYPE HTML>
<html lang="en-US">
  <head>
    <meta charset="UTF-8">
    <title>541_71: 《詠懷寄秘閣舊僚二十六韻》李商隱</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>541_71: 《詠懷寄秘閣舊僚二十六韻》李商隱</p>
    <p>年鬢日堪悲　衡茅益自嗤　攻文枯若木　處世鈍如鎚　敢忘垂堂戒　寧將暗室欺　懸頭曾苦學　折臂反成醫　僕御嫌夫懦　孩童笑叔癡　小男方嗜栗　幼女漫憂葵　遇炙誰先噉　逢齏即便吹　官銜同畫餅　面貌乏凝脂　典籍將蠡測　文章若管窺　圖形翻類狗　入夢肯非羆　自哂成書簏　終當咒酒卮　懶霑襟上血　羞鑷鏡中絲　橐籥言方喻　樗蒱齒詎知　事神徒惕慮　佞佛愧虛辭　曲藝垂麟角　浮名狀虎皮　乘軒寧見寵　巢幕更逢危　禮俗拘嵇喜　侯王忻戴逵　途窮方結舌　靜勝但搘頤　糲食空彈劍　亨衢詎置錐　柏臺成口號　芸閣暫肩隨　悔逐遷鶯伴　誰觀擇虱時　甕間眠太率　床下隱何卑　奮跡登弘閣　摧心對董帷　校讎如有暇　松竹一相思</p><p><a href="../../model.html#/doc/29714">View poem's topic associations</a></p></body></html>