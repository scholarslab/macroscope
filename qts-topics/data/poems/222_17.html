<!DOCTYPE HTML>
<html lang="en-US">
  <head>
    <meta charset="UTF-8">
    <title>222_17: 《往在》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>222_17: 《往在》杜甫</p>
    <p>往在西京日　胡來滿彤宮　中宵焚九廟　雲漢為之紅　解瓦飛十里　繐帷紛曾空　疚心惜木主　一一灰悲風　合昏排鐵騎　清旭散錦　賊臣表逆節　相賀以成功　是時妃嬪戮　連為糞土叢　當宁陷玉座　白間剝畫蟲　不知二聖處　私泣百歲翁　車駕既云還　楹桷欻穹崇　故老復涕泗　祠官樹椅桐　宏壯不如初　已見帝力雄　前春禮郊廟　祀事親聖躬　微軀忝近臣　景從陪群公　登階捧玉冊　峨冕耿金鍾　侍祠恧先露　掖垣邇濯龍　天子惟孝孫　五雲起九重　鏡奩換粉黛　翠羽猶蔥朧　前者厭羯胡　後來遭犬戎　俎豆腐膻肉　罘罳行角弓　安得自西極　申命空山東　盡軀詣闕下　士庶塞關中　主將曉逆順　元元歸始終　一朝自罪己　萬里車書通　鋒鏑供鋤犁　征戍聽所從　冗官各復業　土著還力農　君臣節儉足　朝野歡呼同　中興似國初　繼體如太宗　端拱納諫諍　和風日沖融　赤墀櫻桃枝　隱映銀絲籠　千春薦陵寢　永永垂無窮　京都不再火　涇渭開愁容　歸號故松柏　老去苦飄蓬</p><p><a href="../../model.html#/doc/10844">View poem's topic associations</a></p></body></html>