<!DOCTYPE HTML>
<html lang="en-US">
  <head>
    <meta charset="UTF-8">
    <title>815_2: 《贈李中丞洪一首》皎然</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>815_2: 《贈李中丞洪一首》皎然</p>
    <p>深沈閫外略　奕世當榮寄　地裂大將封　家傳介珪瑞　至今漳河俗　猶受仁人賜　公初鎮惟邢　決勝無精兵　重圍逼大敵　六月守孤城　政用仁恕立　恩由賞罰明　遂令麾下士　感德不顧生　於時聞王師　諸將兵頗黷　天子狩南漢　煙塵滿函谷　純臣獨耿介　下士多反覆　明公仗忠節　一言感萬夫　物性如蒺藜　化作春蘭敷　見說金被爍　終期玉有瑜　移官萬里道　君子情何如　伊昔避事心　乃是方袍客　頓了空王旨　仍高致君策　安知七十年　一朝值宗伯　言如及清風　醒然開我懷　宴息與遊樂　不將衣褐乖　海底取明月　鯨波不可度　上有巨蟒吞　下有毒龍護　一與吾師言　乃於中心悟　咄哉冥冥子　胡為自塵污</p><p><a href="../../model.html#/doc/44840">View poem's topic associations</a></p></body></html>