<!DOCTYPE HTML>
<html lang="en-US">
  <head>
    <meta charset="UTF-8">
    <title>355_8: 《和董庶中古散調詞贈尹果毅》劉禹錫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>355_8: 《和董庶中古散調詞贈尹果毅》劉禹錫</p>
    <p>昔聽東武吟　壯年心已悲　如何今濩落　聞君辛苦辭　言有窮巷士　弱齡頗尚奇　讀得玄女符　生當事邊時　借名遊俠窟　結客幽并兒　往來長楸間　能帶雙鞬馳　崩騰天寶末　塵暗燕南垂　爟火入咸陽　詔徵神武師　是時占軍幕　插羽揚金羈　萬夫列轅門　觀射中戟支　誓當雪國讎　親愛從此辭　中宵倚長劍　起視蚩猶旗　介馬晨蕭蕭　陣雲竟天涯　陰風獵白草　旗槊光參差　勇氣貫中腸　視身忽如遺　生擒白馬將　虜騎不敢追　貴臣上戰功　名姓隨意移　終歲肌骨苦　他人印纍纍　謁者既清宮　諸侯各罷戲　上將賜甲第　門戟不可窺　眥血下沾襟　天高問無期　卻尋故鄉路　孤影空相隨　行逢里中舊　撲遫昔所嗤　一言合侯王　腰佩黃金龜　問我何自苦　可憐真數奇　遲回顧徒御　得色懸雙眉　翻然悟世途　撫己昧所宜　田園已蕪沒　流浪江海湄　鷙禽毛翮摧　不見翔雲姿　衰容蔽逸氣　孑孑無人知　寂寞草玄徒　長吟下書帷　為君發哀韻　若扣瑤林枝　有客識其真　潺湲涕交頤　飲爾一杯酒　陶然足自怡</p><p><a href="../../model.html#/doc/18700">View poem's topic associations</a></p></body></html>