<!DOCTYPE HTML>
<html lang="en-US">
  <head>
    <meta charset="UTF-8">
    <title>264_25: 《從江西至彭蠡入浙西淮南界道中寄齊相公》顧況</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>264_25: 《從江西至彭蠡入浙西淮南界道中寄齊相公》顧況</p>
    <p>大賢舊丞相　作鎮江山雄　自鎮江山來　何人得如公　處士待徐孺　仙人期葛洪　一身控上遊　八郡趨下風　比屋除畏溺　林塘曳煙虹　生人罷虔劉　井稅均且充　大府肅無事　歡然接悲翁　心清百丈泉　目送孤飛鴻　數年鄱陽掾　抱責栖微躬　首陽及汨羅　無乃褊其衷　楊朱并阮籍　未免哀途窮　四賢雖得仁　此怨何匆匆　老氏齊寵辱　於陵一窮通　本師留度門　平等冤親同　能依二諦法　了達三輪空　真境靡方所　出離內外中　無邊盡未來　定惠雙修功　蹇步慚寸進　飾裝隨轉蓬　朝行楚水陰　夕宿吳洲東　吳洲復白雲　楚水飄丹楓　晚霞燒迴潮　千里光瞳瞳　蓂開海上影　桂吐淮南叢　何當翼明庭　草木生春融</p><p><a href="../../model.html#/doc/13650">View poem's topic associations</a></p></body></html>