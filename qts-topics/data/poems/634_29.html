<!DOCTYPE HTML>
<html lang="en-US">
  <head>
    <meta charset="UTF-8">
    <title>634_29: 《馮燕歌（一作沈下賢詩）》司空圖</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>634_29: 《馮燕歌（一作沈下賢詩）》司空圖</p>
    <p>魏中義士有馮燕　游俠幽并最少年　避讎偶作滑臺客　嘶風躍馬來翩翩　此時恰遇鶯花月　堤上軒車畫不絕　兩面高樓語笑聲　指點行人情暗結　擲果潘郎誰不慕　朱門別見紅妝露　故故推門掩不開　似教歐軋傳言語　馮生敲鐙袖籠鞭　半拂垂楊半惹煙　樹間春鳥知人意　的的心期暗與傳　傳道張嬰偏嗜酒　從此香閨為我有　梁間客燕正相欺　屋上鳴鳩空自鬥　嬰歸醉臥非讎汝　豈知負過人懷懼　燕依戶扇欲潛逃　巾在枕傍指令取　誰言狼戾心能忍　待我情深情不隱　回身本謂取巾難　倒柄方知授霜刃　馮君撫劍即遲疑　自顧平生心不欺　爾能負彼必相負　假手他人復在誰　窗間紅豔猶可掬　熟視花鈿情不足　唯將大義斷胸襟　粉頸初迴如切玉　鳳皇釵碎各分飛　怨魄嬌魂何處追　凌波如喚遊金谷　羞彼揶揄淚滿衣　新人藏匿舊人起　白晝喧呼駭鄰里　誣執張嬰不自明　貴免生前遭考捶　官將赴市擁紅塵　掉臂人來擗看人　傳聲莫遣有冤濫　盜殺嬰家即我身　初聞僚吏翻疑歎　呵叱風狂詞不變　縲囚解縛猶自疑　疑是夢中方脫免　未死勸君莫浪言　臨危不顧始知難　已為不平能割愛　更將身命救深冤　白馬賢侯賈相公　長懸金帛募才雄　拜章請贖馮燕罪　千古三河激義風　黃河東注無時歇　注盡波瀾名不滅　為感詞人沈下賢　長歌更與分明說　此君精爽知猶在　長與人間留炯誡　鑄作金燕香作堆　焚香酬酒聽歌來</p><p><a href="../../model.html#/doc/35026">View poem's topic associations</a></p></body></html>