<!DOCTYPE HTML>
<html lang="en-US">
  <head>
    <meta charset="UTF-8">
    <title>426_20: 《縛戎人－達窮民之情也》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>426_20: 《縛戎人－達窮民之情也》白居易</p>
    <p>縛戎人　縛戎人　耳穿面破驅入秦　天子矜憐不忍殺　詔徙東南吳與越　黃衣小使錄姓名　領出長安乘遞行　身被金創面多瘠　扶病徒行日一驛　朝餐飢渴費杯盤　夜臥腥臊污床席　忽逢江水憶交河　垂手齊聲嗚咽歌　其中一虜語諸虜　爾苦非多我苦多　同伴行人因借問　欲說喉中氣憤憤　自云鄉管本涼原　大曆年中沒落蕃　一落蕃中四十載　遣著皮裘繫毛帶　唯許正朝服漢儀　斂衣整巾潛淚垂　誓心密定歸鄉計　不使蕃中妻子知　暗思幸有殘筋力　更恐年衰歸不得　蕃候嚴兵鳥不飛　脫身冒死奔逃歸　晝伏宵行經大漠　雲陰月黑風沙惡　驚藏青冢寒草疏　偷渡黃河夜冰薄　忽聞漢軍鼙鼓聲　路傍走出再拜迎　游騎不聽能漢語　將軍遂縛作蕃生　配向東南卑溼地　定無存卹空防備　念此吞聲仰訴天　若為辛苦度殘年　涼原鄉井不得見　胡地妻兒虛棄捐　沒蕃被囚思漢土　歸漢被劫為蕃虜　早知如此悔歸來　兩地寧如一處苦　縛戎人　戎人之中我苦辛　自古此冤應未有　漢心漢語吐蕃身</p><p><a href="../../model.html#/doc/21929">View poem's topic associations</a></p></body></html>