<!DOCTYPE HTML>
<html lang="en-US">
  <head>
    <meta charset="UTF-8">
    <title>81_23: 《羸駿篇》喬知之</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>81_23: 《羸駿篇》喬知之</p>
    <p>噴玉長鳴西北來　自言當代是龍媒　萬里鐵關行入貢　九重金闕為君開　蹀躞朝馳過上苑　暝走發章臺　玉勒金鞍荷裝飾　路傍觀者無窮極　小山桂樹比權奇　上林桃花況顏色　忽聞天將出龍沙　漢主持將駕鼓車　去去山川勞日夜　遙遙關塞斷煙霞　山川關塞十年征　汗血流離赴月營　肌膚銷遠道　膂力盡長城　長城日夕苦風霜　中有連年百戰場　搖珂嚙勒金羈盡　爭鋒足頓鐵菱傷　垂耳罷輕齎　棄置在寒谿　大宛蒲海北　滇壑雋崖西　沙平留緩步　路遠闇頻嘶　從來力盡君須棄　何必尋途我已迷　歲歲年年奔遠道　朝朝暮暮催疲老　扣冰晨飲黃河源　拂雪夜食天山草　楚水澶谿征戰事　吳塞烏江辛苦地　持來報主不辭勞　宿昔立功非重利　丹心素節本無求　長鳴向君君不留　祗應澶漫歸田里　萬里低昂任生死　君王倘若不見遺　白骨黃金猶可市</p><p><a href="../../model.html#/doc/4271">View poem's topic associations</a></p></body></html>