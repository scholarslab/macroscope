<!DOCTYPE HTML>
<html lang="en-US">
  <head>
    <meta charset="UTF-8">
    <title>407_5: 《和樂天送客遊嶺南二十韻（次用本韻）》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>407_5: 《和樂天送客遊嶺南二十韻（次用本韻）》元稹</p>
    <p>我自離鄉久　君那度嶺頻　一杯魂慘澹　萬里路艱辛　江館連沙市　瀧船泊水濱　騎田迴北顧　銅柱指南鄰　大壑浮三島　周天過五均　波心湧樓閣　規外布星辰　狒狒穿筒格　猩猩置屐馴　貢兼蛟女絹　俗重語兒巾　舶主腰藏寶　黃家砦起塵　歌鍾排象背　炊爨上魚身　電白雷山接　旗紅賊艦新　島夷徐市種　廟覡趙佗神　鳶跕方知瘴　蛇蘇不待春　曙潮雲斬斬　夜海火燐燐　冠冕中華客　梯航異域臣　果然皮勝錦　吉了舌如人　風黖秋茅葉　煙埋曉月輪　定應玄髮變　焉用翠毛珍　句漏沙須買　貪泉貨莫親　能傳稚川術　何患隱之貧</p><p><a href="../../model.html#/doc/21251">View poem's topic associations</a></p></body></html>