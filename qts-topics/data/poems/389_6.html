<!DOCTYPE HTML>
<html lang="en-US">
  <head>
    <meta charset="UTF-8">
    <title>389_6: 《寄贈含曦上人》盧仝</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>389_6: 《寄贈含曦上人》盧仝</p>
    <p>楞伽大師兄　誇曦識道理　破鎖推玄關　高辯果難揣　論語老莊易　搜索通神鬼　起信中百門　敲骨得佛髓　此外雜經律　泛讀一萬紙　高殿排名僧　執卷坐纍纍　化物自一心　三教齊發起　隨鐘嚼宮商　滿口文字美　商賈女郎輩　不曾道生死　縱遇彊禮拜　雅語不露齒　劈破天地來　節義可屈指　季展即此僧　孤立無依倚　近來愛作詩　新奇頗煩委　忽忽造古格　削盡俗綺靡　假如慵裹頭　但勤讀書史　切磋併工夫　休遠不可比　憐僧無遠　　信佛殊未已　貌古饒風情　清論興亹亹　訪余十數度　相去三五里　見時心亦喜　不見心亦喜　見時談謔樂　四座盡角嘴　不見養天和　無人聒人耳　昨朝披雪來　面色赤韡韡　封灶養黃金　許割方寸匕　泥丸佛　教　怛化莊亦恥　未達不敢嘗　孔子疑季子　藥成必分余　余必投泥裏　不如向陽堂　撥醅泛浮蟻　麴米本無愆　酒成是法水　行道不見心　毀譽徒云爾　雪晴天氣和　日光弄梅李　春鳥嬌關關　春風醉旎旎　道上正無塵　人家有花卉　高僧有拄杖　願得數覯止</p><p><a href="../../model.html#/doc/20687">View poem's topic associations</a></p></body></html>