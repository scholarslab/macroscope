<!DOCTYPE HTML>
<html lang="en-US">
  <head>
    <meta charset="UTF-8">
    <title>25_55_3: 《雜曲歌辭。行路難三首（其三）》李白</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>25_55_3: 《雜曲歌辭。行路難三首（其三）》李白</p>
    <p>有耳莫洗潁川水　有口莫食首陽蕨　含光混世貴無名　何用孤高比雲月　吾觀自古賢達人　功成不退皆殞身　子胥既棄吳江上　屈原終投湘水濱　陸機才多豈自保　李斯稅駕苦不早　華亭鶴唳詎可聞　上蔡蒼鷹何足道　君不見吳中張翰稱達士　秋風忽憶江東行　且樂生前一杯酒　何須身後千載名</p><p><a href="../../model.html#/doc/1751">View poem's topic associations</a></p></body></html>