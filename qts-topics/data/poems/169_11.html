<!DOCTYPE HTML>
<html lang="en-US">
  <head>
    <meta charset="UTF-8">
    <title>169_11: 《敘舊贈江陽宰陸調》李白</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>169_11: 《敘舊贈江陽宰陸調》李白</p>
    <p>泰伯讓天下　仲雍揚波濤　清風蕩萬古　跡與星辰高　開吳食東溟　陸氏世英髦　多君秉古節　嶽立冠人曹　風流少年時　京洛事遊遨　腰間延陵劍　玉帶明珠袍　我昔鬥雞徒　連延五陵豪　邀遮相組織　呵嚇來煎熬　君開萬叢人　鞍馬皆辟易　告急清憲臺　脫余北門厄　間宰江陽邑　翦棘樹蘭芳　城門何肅穆　五月飛秋霜　好鳥集珍木　高才列華堂　時從府中歸　絲管儼成行　但苦隔遠道　無由共銜觴　江北荷花開　江南楊梅熟　正好飲酒時　懷賢在心目　挂席拾海月　乘風下長川　多沽新豐醁　滿載剡溪船　中途不遇人　直到爾門前　大笑同一醉　取樂平生年</p><p><a href="../../model.html#/doc/8227">View poem's topic associations</a></p></body></html>