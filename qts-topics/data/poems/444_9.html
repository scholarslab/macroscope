<!DOCTYPE HTML>
<html lang="en-US">
  <head>
    <meta charset="UTF-8">
    <title>444_9: 《霓裳羽衣歌（和微之）》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>444_9: 《霓裳羽衣歌（和微之）》白居易</p>
    <p>我昔元和侍憲皇　曾陪內宴宴昭陽　千歌百舞不可數　就中最愛霓裳舞　舞時寒食春風天　玉鉤欄下香案前　案前舞者顏如玉　不著人家俗衣服　虹裳霞帔步搖冠　鈿瓔纍纍佩珊珊　婷婷似不任羅綺　顧聽樂懸行復止　磬簫箏笛遞相攙　擊擫彈吹聲邐迤　散序六奏未動衣　陽臺宿雲慵不飛　中序擘騞初入拍　秋竹竿裂春冰拆　飄然轉旋迴雪輕　嫣然縱送游龍驚　小垂手後柳無力　斜曳裾時雲欲生　煙蛾斂略不勝態　風袖低昂如有情　上元點鬟招萼綠　王母揮袂別飛瓊　繁音急節十二遍　跳珠撼玉何鏗錚　翔鸞舞了卻收翅　唳鶴曲終長引聲　當時乍見驚心目　凝視諦聽殊未足　一落人間八九年　耳冷不曾聞此曲　湓城但聽山魈語　巴峽唯聞杜鵑哭　移嶺錢唐第二年　始有心情問絲竹　玲瓏箜篌謝好箏　陳寵觱栗沈平笙　清弦脆管纖纖手　教得霓裳一曲成　虛白亭前湖水畔　前後祗應三度按　便除庶子拋卻來　聞道如今各星散　今年五月至蘇州　朝鍾暮角催白頭　貪看案牘常侵夜　不聽笙歌直到秋　秋來無事多閒悶　忽憶霓裳無處問　聞君部內多樂徒　問有霓裳舞者無　答云七縣十萬戶　無人知有霓裳舞　唯寄長歌與我來　題作霓裳羽衣譜　四幅花牋碧間紅　霓裳實錄在其中　千姿萬狀分明見　恰與昭陽舞者同　眼前彷彿睹形質　昔日今朝想如一　疑從魂夢呼召來　似著丹青圖寫出　我愛霓裳君合知　發於歌詠形於詩　君不見我歌云　驚破霓裳羽衣曲　又不見我詩云　曲愛霓裳未拍時　由來能事皆有主　楊氏創聲君造譜　　君言此舞難得人　須是傾城可憐女　吳妖小玉飛作煙　越豔西施化為土　嬌花巧笑久寂寥　娃館苧蘿空處所　如君所言誠有是　君試從容聽我語　若求國色始翻傳　但恐人間廢此舞　妍媸優劣寧相遠　大都只在人抬舉　李娟張態君莫嫌　亦擬隨宜且教取</p><p><a href="../../model.html#/doc/23183">View poem's topic associations</a></p></body></html>