<!DOCTYPE HTML>
<html lang="en-US">
  <head>
    <meta charset="UTF-8">
    <title>489_1: 《八月五日中部官舍讀唐曆天寶已來追愴故事》舒元輿</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>489_1: 《八月五日中部官舍讀唐曆天寶已來追愴故事》舒元輿</p>
    <p>將尋國朝事　靜讀柳芳曆　八月日之五　開卷忽感激　正當天寶末　撫事坐追惜　仰思聖明帝　貽禍在肘腋　楊李盜吏權　貪殘日狼籍　燕戎伺其便　百萬奮長戟　兩河連煙塵　二京成瓦礫　生人死欲盡　揳業猶不息　肅宗傳寶圖　寇難連天擊　天地方開泰　鑄鼎成繼述　萬國哭龍袞　悲思動蠻貊　自此千秋節　不復動金石　悲風揚霜天　繐帷冷塵席　零落太平老　東西亂離客　往往為余言　嗚咽淚雙滴　況當近塞地　哀吹起邊笛　撫几觀陳文　使我心不懌　花萼笑繁華　溫泉樹容碧　霓裳煙雲盡　梨園風雨隔　露囊與金鏡　東逝驚波溺　昔聞歡娛事　今日成慘慼　神仙不可求　劍璽苔文積　萬古長恨端　蕭蕭泰陵陌</p><p><a href="../../model.html#/doc/25965">View poem's topic associations</a></p></body></html>