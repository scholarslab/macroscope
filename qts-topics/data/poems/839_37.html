<!DOCTYPE HTML>
<html lang="en-US">
  <head>
    <meta charset="UTF-8">
    <title>839_37: 《荊渚病中，因思匡廬，遂成三百字，寄梁先輩》齊己</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>839_37: 《荊渚病中，因思匡廬，遂成三百字，寄梁先輩》齊己</p>
    <p>生老病死者　早聞天竺書　相隨幾汨沒　不了堪欷歔　自理自可適　他人誰與祛　應當入寂滅　乃得長銷除　前月已骨立　今朝還貌舒　披衣試步履　倚策聊躊躇　江月青眸冷　秋風白髮疏　新題憶剡硾　舊約懷匡廬　張野久絕跡　樂天曾卜居　空龕掩薜荔　瀑布歕蟾蜍　古檜鳴玄鶴　涼泉躍錦魚　狂吟樹蔭映　縱踏花蔫菸　脣舌既已閒　心脾亦散攄　松窗有偃息　石徑無趑趄　夢冷通仙闕　神融合太虛　千峰杳靄際　萬壑明清初　長往期非晚　半生閒有餘　依劉未是詠　訪戴寧忘諸　稽古堪求己　觀時好笑渠　埋頭逐小利　沒腳拖長裾　道種將閒養　情田把藥鉏　幽香發蘭蕙　穢莽摧丘墟　敢謂囊盈物　那言庾滿儲　微煙動晨爨　細雨滋園蔬　蘚亂珍禽羽　門稀長者車　冥機坐兀兀　著履行徐徐　每許親朱履　多憐奉隼旟　簪嫌紅玳瑁　社念金芙蕖　海內競鐵馬　篋中藏紙驢　常言謝時去　此意將何如</p><p><a href="../../model.html#/doc/46303">View poem's topic associations</a></p></body></html>