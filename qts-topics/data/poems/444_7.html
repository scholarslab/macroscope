<!DOCTYPE HTML>
<html lang="en-US">
  <head>
    <meta charset="UTF-8">
    <title>444_7: 《九日宴集，醉題郡樓，兼呈周、殷二判官》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>444_7: 《九日宴集，醉題郡樓，兼呈周、殷二判官》白居易</p>
    <p>前年九日餘杭郡　呼賓命宴虛白堂　去年九日到東洛　今年九日來吳鄉　兩邊蓬鬢一時白　三處菊花同色黃　一日日知添老病　一年年覺惜重陽　江南九月未搖落　柳青蒲綠稻穟香　姑蘇臺榭倚蒼靄　太湖山水含清光　可憐假日好天色　公門吏靜風景涼　榜舟鞭馬取賓客　掃樓拂席排壺觴　胡琴錚鏦指撥刺　吳娃美麗眉眼長　笙歌一曲思凝絕　金鈿再拜光低昂　日腳欲落備燈燭　風頭漸高加酒漿　觥醆豔翻菡萏葉　舞鬟擺落茱萸房　半酣憑檻起四顧　七堰八門六十坊　遠近高低寺間出　東西南北橋相望　水道脈分櫂鱗次　里閭碁布城冊方　人煙樹色無隙罅　十里一片青茫茫　自問有何才與政　高廳大館居中央　銅魚今乃澤國節　刺史是古吳都王　郊無戎馬郡無事　門有棨戟腰有章　盛時儻來合慚愧　壯歲忽去還感傷　從事醒歸應不可　使君醉倒亦何妨　請君停杯聽我語　此語真實非虛狂　五旬已過不為夭　七十為期蓋是常　須知菊酒登高會　從此多無二十場</p><p><a href="../../model.html#/doc/23181">View poem's topic associations</a></p></body></html>