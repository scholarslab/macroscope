<!DOCTYPE HTML>
<html lang="en-US">
  <head>
    <meta charset="UTF-8">
    <title>217_12: 《彭衙行（合陽縣西北有彭衙城）》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>217_12: 《彭衙行（合陽縣西北有彭衙城）》杜甫</p>
    <p>憶昔避賊初　北走經險艱　夜深彭衙道　月照白水山　盡室久徒步　逢人多厚顏　參差谷鳥吟　不見遊子還　癡女飢咬我　啼畏虎狼聞　懷中掩其口　反側聲愈嗔　小兒強解事　故索苦李餐　一旬半雷雨　泥濘相牽攀　既無禦雨備　徑滑衣又寒　有時經契闊　竟日數里間　野果充餱糧　卑枝成屋椽　早行石上水　暮宿天邊煙　少留周家窪　欲出蘆子關　故人有孫宰　高義薄曾雲　延客已曛黑　張燈啟重門　煖湯濯我足　翦紙招我魂　從此出妻孥　相視涕闌干　眾雛爛熳睡　喚起霑盤餐　誓將與夫子　永結為弟昆　遂空所坐堂　安居奉我歡　誰肯艱難際　豁達露心肝　別來歲月周　胡羯仍搆患　何當有翅翎　飛去墮爾前</p><p><a href="../../model.html#/doc/10584">View poem's topic associations</a></p></body></html>