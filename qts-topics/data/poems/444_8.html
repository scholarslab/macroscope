<!DOCTYPE HTML>
<html lang="en-US">
  <head>
    <meta charset="UTF-8">
    <title>444_8: 《同微之贈別郭虛舟煉師五十韻》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>444_8: 《同微之贈別郭虛舟煉師五十韻》白居易</p>
    <p>我為江司馬　君為荊判司　俱當愁悴日　始識虛丹師　師年三十餘　白皙好容儀　專心在鉛汞　餘力工琴棋　靜彈弦數聲　閒飲酒一卮　因指塵土下　蜉蝣良可悲　不聞姑射上　千歲冰雪肌　不見遼城外　古今塚纍纍　嗟我天地間　有術人莫知　得可逃死籍　不唯走三尸　授我參同契　其辭妙且微　六一閟扃鐍　子午守雄雌　我讀隨日悟　心中了無疑　黃芽與紫車　謂其坐致之　自負因自歎　人生號男兒　若不佩金印　即合翳玉芝　高謝人間世　深結山中期　泥壇方合矩　鑄鼎圓中　鑪橐一以動　瑞氣紅輝輝　齋心獨歎拜　中夜偷一窺　二物正訢合　厥狀何怪奇　綢繆夫婦體　狎獵魚龍姿　簡寂館鐘後　紫霄峰曉時　心塵未淨潔　火候遂參差　萬壽覬刀圭　千功失毫釐　先生彈指起　奼女隨煙飛　始知緣會閒　陰騭不可移　藥灶今夕罷　詔書明日追　追我復追君　次第承恩私　官雖小大殊　同立白玉墀　我直紫微闥　手進賞罰詞　君侍玉皇座　口含生殺機　直躬易媒孽　浮俗多瑕疵　轉徒今安在　越嶠吳江湄　一提支郡印　一建連帥旗　何言四百里　不見如天涯　秋風旦夕來　白日西南馳　雪霜各滿鬢　朱紫徒為衣　師從廬山洞　訪舊來於斯　尋君又覓我　風馭紛逶迤　帔裾曳黃絹　鬚髮垂青絲　逢人但斂手　問道亦頷頤　孤雲難久留　十日告將歸　款曲話平昔　殷勤勉衰羸　後會杳何許　前心日磷緇　俗家無異物　何以充別食　素牋一百句　題附元家詩　朱頂鶴一隻　與師雲間騎　雲間鶴背上　故情若相思　時時摘一句　唱作步虛辭</p><p><a href="../../model.html#/doc/23182">View poem's topic associations</a></p></body></html>