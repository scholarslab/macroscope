<!DOCTYPE HTML>
<html lang="en-US">
  <head>
    <meta charset="UTF-8">
    <title>608_2_3: 《三羞詩三首（其三）》皮日休</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>608_2_3: 《三羞詩三首（其三）》皮日休</p>
    <p>天子丙戌年　淮右民多飢　就中潁之汭　轉徙何纍纍　夫婦相顧亡　棄卻抱中兒　兄弟各自散　出門如大癡　一金易蘆蔔　一縑換鳧茈　荒村墓鳥樹　空屋野花籬　兒童齧草根　倚桑空羸羸　斑白死路傍　枕土皆離離　方知聖人教　於民良在斯　厲能去人愛　荒能奪人慈　如何司牧者　有術皆在茲　粵吾何為人　數畝清溪湄　一寫落第文　一家歡復嬉　朝食有麥饘　晨起有布衣　一身既飽暖　一家無怨咨　家雖有畎畝　手不秉鎡基　歲雖有札瘥　庖不廢晨炊　何道以致是　我有明公知　食之以侯食　衣之以侯衣　歸時恤金帛　使我奉庭闈　撫己愧潁民　奚不進德為　因茲感知己　盡日空涕洟</p><p><a href="../../model.html#/doc/33646">View poem's topic associations</a></p></body></html>