<!DOCTYPE HTML>
<html lang="en-US">
  <head>
    <meta charset="UTF-8">
    <title>427_5: 《西涼伎－刺封疆之臣也》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>427_5: 《西涼伎－刺封疆之臣也》白居易</p>
    <p>西涼伎　假面胡人假獅子　刻木為頭絲作尾　金鍍眼睛銀帖齒　奮迅毛衣擺雙耳　如從流沙來萬里　紫髯深目兩胡兒　鼓舞跳粱前致辭　應似涼州未陷日　安西都護進來時　須臾云得新消息　安西路絕歸不得　泣向獅子涕雙垂　涼州陷沒知不知　獅子回頭向西望　哀吼一聲觀者悲　貞元邊將愛此曲　醉坐笑看看不足　娛賓犒士宴監軍　獅子胡兒長在目　有一征夫年七十　見弄涼州低面泣　泣罷斂手白將軍　主憂臣辱昔所聞　自從天寶兵戈起　犬戎日夜吞西鄙　涼州陷來四十年　河隴侵將七千里　平時安西萬里疆　今日邊防在鳳翔　緣邊空屯十萬卒　飽食溫衣閒過日　遺民腸斷在涼州　將卒相看無意收　天子每思長痛惜　將軍欲說合慚羞　奈何仍看西涼伎　取笑資歡無所愧　縱無智力未能收　忍取西涼弄為戲</p><p><a href="../../model.html#/doc/21934">View poem's topic associations</a></p></body></html>