<!DOCTYPE HTML>
<html lang="en-US">
  <head>
    <meta charset="UTF-8">
    <title>222_10: 《可歎》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>222_10: 《可歎》杜甫</p>
    <p>天上浮雲如白衣　斯須改變如蒼狗　古往今來共一時　人生萬事無不有　近者抉眼去其夫　河東女兒身姓柳　丈夫正色動引經　酆城客子王季友　群書萬卷常暗誦　孝經一通看在手　貧窮老瘦家賣屐　好事就之為攜酒　豫章太守高帝孫　引為賓客敬頗久　聞三年未曾語　小心恐懼閉其口　太守得之更不疑　人生反覆看亦醜　明月無瑕豈容易　紫氣鬱鬱猶衝斗　時危可仗真豪俊　二人得置君側否　太守頃者領山南　邦人思之比父母　王生早曾拜顏色　高山之外皆培塿　用為羲和天為成　用平水土地為厚　王也論道阻江湖　李也丞疑曠前後　死為星辰終不滅　致君堯舜焉肯朽　吾輩碌碌飽飯行　風后力牧長回首</p><p><a href="../../model.html#/doc/10842">View poem's topic associations</a></p></body></html>