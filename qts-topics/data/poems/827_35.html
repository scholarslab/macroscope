<!DOCTYPE HTML>
<html lang="en-US">
  <head>
    <meta charset="UTF-8">
    <title>827_35: 《續姚梁公坐右銘》貫休</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>827_35: 《續姚梁公坐右銘》貫休</p>
    <p>善為爾諸身　行為爾性命　禍福必可轉　莫愨言前定　見人之得　如己之得　則美無不克　見人之失　如己之失　是亨貞吉　反此之徒　天鬼必誅　福先禍始　好殺滅紀　不得不止　守謙寡欲　善善惡惡　不得不作　無見貴熱　諂走蹩躠　無輕賤微　上下相依　古聖著書　矻矻孳孳　忠孝信行　越食逾衣　生天地間　未或非假　身危彩虹　景速奔馬　胡不自疆　將升玉堂　胡為自墜　言虛行偽　豔殃爾壽須戒　酒腐爾腸須畏　勵志須至　撲滿必破　非莫非於飾非　過莫過於文過　及物陰功　子孫必封　無恃文學　是司奇薄　患隨不忍　害逐無足　一此一彼　諧宮合徵　親仁下問　立節求己　惡木之陰匪陰　盜泉之水匪水　世孚草草　能生幾幾　直須如冰如玉　種桃種李　嫉人之惡　酬恩報義　忽己之慢　成人之美　毋擔虛譽　無背至理　恬和愻暢　沖融終始　天人之行　盡此而以　丁寧丁寧　戴髮含齒</p><p><a href="../../model.html#/doc/45572">View poem's topic associations</a></p></body></html>