<!DOCTYPE HTML>
<html lang="en-US">
  <head>
    <meta charset="UTF-8">
    <title>444_28: 《有感三首》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>444_28: 《有感三首》白居易</p>
    <p>鬢髮已斑白　衣綬方朱紫　窮賤當壯年　富榮臨暮齒　車輿紅塵合　第宅青煙起　彼來此須去　品物之常理　第宅非吾廬　逆旅暫留止　子孫非我有　委蛻而已矣　有如蠶造繭　又似花生子　子結花暗凋　繭成蠶老死　悲哉可奈何　舉世皆如此　莫養瘦馬駒　莫教小妓女　後事在目前　不信君看取　馬肥快行走　妓長能歌舞　三年五歲間　已聞換一主　借問新舊主　誰樂誰辛苦　請君大帶上　把筆書此語　往事勿追思　追思多悲愴　來事勿相迎　相迎已惆悵　不如兀然坐　不然塌然臥　食來即開口　睡來即合眼　二事最關身　安寢加餐飯　忘懷任行止　委命隨修短　更若有興來　狂歌酒一醆</p><p><a href="../../model.html#/doc/23208">View poem's topic associations</a></p></body></html>