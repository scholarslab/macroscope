<!DOCTYPE HTML>
<html lang="en-US">
  <head>
    <meta charset="UTF-8">
    <title>541_78: 《自桂林奉使江陵途中感懷寄獻尚書》李商隱</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>541_78: 《自桂林奉使江陵途中感懷寄獻尚書》李商隱</p>
    <p>下客依蓮幕　明公念竹林　縱然膺使命　何以奉徽音　投刺雖傷晚　酬恩豈在今　迎來新瑣闥　從到碧瑤岑　水勢初知海　天文始識參　固慚非賈誼　惟恐後陳琳　前席驚虛辱　華樽許細斟　尚憐秦痔苦　不遣楚醪沈　既載從戎筆　仍披撰勝襟　瀧通伏波柱　簾對有虞琴　宅與嚴城接　門藏別岫深　閣涼松冉冉　堂靜桂森森　社內容周續　鄉中保展禽　白衣居士訪　烏帽逸人尋　佞佛將成傳　耽書或類淫　長懷五羖贖　終著九州箴　良訊封鴛綺　餘光借玳簪　張衡愁浩浩　沈約瘦愔愔　蘆白疑黏鬢　楓丹欲照心　歸期無雁報　旅抱有猿侵　短日安能駐　低雲只有陰　亂鴉衝曬網　寒女簇遙砧　東道違寧久　西園望不禁　江生魂黯黯　泉客淚涔涔　逸翰應藏法　高辭肯浪吟　數須傳庾翼　莫獨與盧諶　假寐憑書簏　哀吟叩劍鐔　未嘗貪偃息　那復議登臨　彼美迴清鏡　其誰受曲針　人皆向燕路　無乃費黃金</p><p><a href="../../model.html#/doc/29721">View poem's topic associations</a></p></body></html>