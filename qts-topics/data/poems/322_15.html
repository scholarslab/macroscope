<!DOCTYPE HTML>
<html lang="en-US">
  <head>
    <meta charset="UTF-8">
    <title>322_15: 《唐開州文編遠寄新賦累惠良藥詠歎仰佩…聊書還答》權德輿</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>322_15: 《唐開州文編遠寄新賦累惠良藥詠歎仰佩…聊書還答》權德輿</p>
    <p>風雨竦庭柯　端憂坐空堂　多病時節換　所思道里長　故人朱兩轓　初自尚書郎　下車今幾時　理行遠芬芳　瓊瑤覽良訊　芣滿素囊　結根在貴州　蠲疾傳古方　探擷當五月　殷懃逾八行　深情婉如此　善祝何可忘　復有金玉音　煥如龍鳳章　一聞靈洞說　若睹群仙翔　三清飛慶霄　百汰成雄鋩　體物信無對　灑心願相將　昔年同旅食　終日窺文房　春風眺蕪城　秋水渡柳楊　君為太史氏　弱質羈楚鄉　今來忝司諫　千騎遙相望　歸雲夕鱗鱗　圓魄夜蒼蒼　遠思結鈴閣　何人交羽觴　佇見徵穎川　無為薄淮陽　政成看再入　列侍爐煙傍</p><p><a href="../../model.html#/doc/17154">View poem's topic associations</a></p></body></html>