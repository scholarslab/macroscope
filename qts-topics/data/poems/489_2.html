<!DOCTYPE HTML>
<html lang="en-US">
  <head>
    <meta charset="UTF-8">
    <title>489_2: 《坊州按獄》舒元輿</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>489_2: 《坊州按獄》舒元輿</p>
    <p>中部接戎塞　頑山四周遭　風冷木長瘦　石磽人亦勞　牧守苟懷仁　癢之時為搔　其愛如赤子　始得無啼號　奈何貪狼心　潤屋沈脂膏　攫搏如猛虎　吞噬若狂獒　山禿逾高採　水窮益深撈　龜魚即絕跡　鹿兔無遺毛　氓苦稅外緡　吏憂笑中刀　大君明四目　燭之洞秋毫　眷茲一州命　慮齊墜波濤　臨軒詔小臣　汝往窮貪饕　分明舉公法　為我緩窮騷　小臣誠小心　奉命如煎熬　飲冰不待夕　驅馬凌晨皋　及此督簿書　遊詞出狴牢　門牆見狼狽　案牘聞腥臊　探情與之言　變態如姦猱　真非既巧飾　偽意乃深韜　去惡猶農夫　稂莠須耘耨　恢恢布疏網　罪者何由逃　自顧孱鈍姿　利器非能操　六旬始歸奏　霜落秋原蒿　寄謝守土臣　努力清郡曹　須知聽甚卑　勿謂天之高</p><p><a href="../../model.html#/doc/25966">View poem's topic associations</a></p></body></html>