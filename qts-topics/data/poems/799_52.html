<!DOCTYPE HTML>
<html lang="en-US">
  <head>
    <meta charset="UTF-8">
    <title>799_52: 《獄中書情上使君（長文為強暴所誣系獄，獻詩雪冤）》程長文</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>799_52: 《獄中書情上使君（長文為強暴所誣系獄，獻詩雪冤）》程長文</p>
    <p>妾家本住鄱陽曲　一片貞心比孤竹　當年二八盛容儀　紅牋草隸恰如飛　盡日閒窗刺繡坐　有時極浦採蓮歸　誰道居貧守都邑　幽閨寂寞無人識　海燕朝歸衾枕寒　山花夜落階墀溼　強暴之男何所為　手持白刃向簾幃　一命任從刀下死　千金豈受暗中欺　我心匪石情難轉　志奪秋霜意不移　血濺羅衣終不恨　瘡黏錦袖亦何辭　縣僚曾未知情緒　即便教人縶囹圄　朱脣滴瀝獨銜冤　玉箸闌干歎非所　十月寒更堪思人　一聞擊柝一傷神　高髻不梳雲已散　蛾眉罷掃月仍新　三尺嚴章難可越　百年心事向誰說　但看洗雪出圜扉　始信白圭無玷缺</p><p><a href="../../model.html#/doc/43871">View poem's topic associations</a></p></body></html>