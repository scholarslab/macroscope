<!DOCTYPE HTML>
<html lang="en-US">
  <head>
    <meta charset="UTF-8">
    <title>621_2: 《江湖散人歌》陸龜蒙</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>621_2: 《江湖散人歌》陸龜蒙</p>
    <p>江湖散人天骨奇　短髮搔來蓬半垂　手提孤篁曳寒繭　口誦太古滄浪詞　詞云太古萬萬古　民性甚野無風期　夜棲止與禽獸雜　獨自構架縱橫枝　因而稱曰有巢氏　民共敬貴如君師　當時只效烏鵲輩　豈是有意陳尊卑　無端後聖穿鑿破　一派前導千流隨　多方惱亂元氣死　日使文字生姦欺　聖人事業轉銷耗　尚有漁者存熙熙　風波不獨困一士　凡百器具皆能施　罛疏滬腐鱸鱖脫　止失檢馭無讒疵　人間所謂好男子　我見婦女留鬚眉　奴顏婢膝真乞丐　反以正直為狂癡　所以頭欲散　不散弁峨巍　所以腰欲散　不散珮陸離　行散任之適　坐散從傾攲　語散空谷應　笑散春雲披　衣散單複便　食散酸鹹宜　書散渾真草　酒散甘醇醨　屋散勢斜直　樹散行參差　客散忘簪屨　禽散虛籠池　物外一以散　中心散何疑　不共諸侯分邑里　不與天子專隍陴　靜則守桑柘　亂則逃妻兒　金鑣貝帶未嘗識　白刃殺我窮生為　或聞蕃將負恩澤　號令鐵馬如風馳　大君年小丞相少　當軸自請都旌旗　神鋒悉出羽林仗　繢畫日月蟠龍螭　太宗基業甚牢固　小醜背叛當殲夷　禁軍近自肅宗置　抑遏輔國爭雄雌　必然大段剪兇逆　須召勁勇持軍麾　四方賊壘猶占地　死者暴骨生寒飢　歸來輒擬荷鋤笠　詬實已責租錢遲　興師十萬一日費　不啻千金何以支　祗今利口且箕斂　何暇俯首哀惸嫠　均荒補敗豈無術　布在方冊撐頹　冰霜襦易反掌　白面諸郎殊不知　江湖散人悲古道　悠悠幸寄羲皇傲　官家未議活蒼生　拜賜江湖散人號</p><p><a href="../../model.html#/doc/34152">View poem's topic associations</a></p></body></html>