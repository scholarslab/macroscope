<!DOCTYPE HTML>
<html lang="en-US">
  <head>
    <meta charset="UTF-8">
    <title>687_44: 《李周彈箏歌（淮南韋太尉席上贈）》吳融</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>687_44: 《李周彈箏歌（淮南韋太尉席上贈）》吳融</p>
    <p>古人云　絲不如竹　竹不如肉　乃知此語未必然　李周彈箏聽不足　聞君七歲八歲時　五音六律皆生知　就中十三弦最妙　應宮出入年方少　青驄慣走長楸日　幾度承恩蒙急召　一字雁行斜御筵　鏘金戛羽凌非煙　始似五更殘月裏　淒淒切切清露蟬　又如石罅堆葉下　泠泠瀝瀝蒼崖泉　鴻門玉斗初向地　織女金梭飛上天　有時上苑繁花發　有時太液秋波闊　當頭獨坐摐一聲　滿坐好風生拂拂　天顏開　聖心悅　紫金白珠霑賜物　出來無暇更還家　且上青樓醉明月　年將六十藝轉精　自寫梨園新曲聲　近來一事還惆悵　故里春荒煙草平　供奉供奉且聽語　自昔興衰看樂府　祗如伊州與梁州　盡是太平時歌舞　旦夕君王繼此聲　不要停弦淚如雨</p><p><a href="../../model.html#/doc/38501">View poem's topic associations</a></p></body></html>