<!DOCTYPE HTML>
<html lang="en-US">
  <head>
    <meta charset="UTF-8">
    <title>456_51: 《奉酬淮南牛相公思黯見寄二十四韻（每對雙關分敘兩意）》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>456_51: 《奉酬淮南牛相公思黯見寄二十四韻（每對雙關分敘兩意）》白居易</p>
    <p>白老忘機客　牛公濟世賢　鷗棲心戀水　鵬舉翅摩天　累就優閒秩　連操造化權　貧司甚蕭灑　榮路自喧闐　望苑三千日　台階十五年　是人皆棄忘　何物不陶甄　籃輿遊嵩嶺　油幢鎮海壖　竹篙撐釣艇　金甲擁樓船　雪夜尋僧舍　春朝列妓筵　長齋儼香火　密宴簇花鈿　自覺閒勝鬧　遙知醉笑禪　是非分未定　會合杳無緣　我正思揚府　君應望洛川　西來風褭褭　南去雁連連　日落龍門外　潮生瓜步前　秋同一時盡　月共兩鄉圓　舊眷交歡在　新文氣調全　慚無白雪曲　難答碧雲篇　金谷詩誰賞　蕪城賦眾傳　珠應哂魚目　鉛未伏龍泉　遠訊驚魔物　深情寄酒錢　霜紈一百疋　玉柱十三弦　楚醴來尊裏　秦聲送耳邊　何時紅燭下　相對一陶然</p><p><a href="../../model.html#/doc/24192">View poem's topic associations</a></p></body></html>