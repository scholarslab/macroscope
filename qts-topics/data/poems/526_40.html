<!DOCTYPE HTML>
<html lang="en-US">
  <head>
    <meta charset="UTF-8">
    <title>526_40: 《分司東都寓居履道叨承川尹劉侍郎大夫恩知上四十韻》杜牧</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>526_40: 《分司東都寓居履道叨承川尹劉侍郎大夫恩知上四十韻》杜牧</p>
    <p>命世須人瑞　匡君在岳靈　氣和薰北陸　襟曠納東溟　賦妙排鸚鵡　詩能繼鶺鴒　蒲親香案色　蘭動粉闈馨　周孔傳文教　蕭曹授武經　家童諳禁掖　廄馬識金鈴　性與姦邪背　心因啟沃冥　進賢光日月　誅惡助雷霆　閶闔開時召　簫韶奏處聽　水精懸御幄　雲母展宮屏　捧詔巡汧隴　飛書護井陘　先聲威虎兕　余力活蟭螟　榮重秦軍箭　功高漢將銘　戈鋋迴紫塞　干戚散彤庭　順美皇恩洽　扶顛國步寧　禹謨推掌誥　湯網屬司刑　稚榻蓬萊掩　膺舟鞏洛停　馬群先去害　民籍更添丁　猾吏門長塞　豪家戶不扃　四知臺上鏡　三惑井中瓶　雅韻憑開匣　雄鋩待發硎　火中膠綠樹　泉下斸青萍　五岳期雙節　三台空一星　鳳池方注意　鱗閣會圖行　寒署逾流電　光陰甚建瓴　散曹分已白　崇直眼由青　賜第成官舍　傭居起客亭　松筠侵巷陌　禾黍接郊坰　宿雨回為沼　春沙澱作汀　魚罾棲翡翠　蛛網掛蜻蜓　遲曉河初轉　傷秋露已零　夢餘鐘杳杳　吟罷燭熒熒　字小書難寫　杯遲酒易醒　久貧驚早雁　多病放殘螢　雪勁孤根竹　風雕數莢蓂　轉喉空婀娜　垂手自娉婷　脛細摧新履　腰羸減舊　海邊慵逐臭　塵外怯吞腥　隱豹窺重巘　潛虯避濁涇　商歌如不顧　歸棹越南</p><p><a href="../../model.html#/doc/28593">View poem's topic associations</a></p></body></html>