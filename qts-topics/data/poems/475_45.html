<!DOCTYPE HTML>
<html lang="en-US">
  <head>
    <meta charset="UTF-8">
    <title>475_45: 《鴛鴦篇》李德裕</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>475_45: 《鴛鴦篇》李德裕</p>
    <p>君不見昔時同心人　化作鴛鴦鳥　和鳴一夕不暫離　交頸千年尚為少　二月草菲菲　山櫻花未稀　金塘風日好　何處不相依　既逢解佩游女　更值凌波宓妃　精光搖翠蓋　麗色映珠璣　雙影相伴　雙心莫違　淹留碧沙上　蕩漾洗紅衣　春光兮宛轉　嬉遊兮未反　宿莫近天泉池　飛莫近長洲苑　爾願歡愛不相忘　須去人間羅網遠　南有瀟湘洲　且為千里遊　洞庭無苦寒　沅江多碧流　昔為薄命妾　無日不含愁　今為水中鳥　頡頏自相求　洛陽女兒在青閣　二月羅衣輕更薄　金泥文彩未足珍　畫作鴛鴦始堪著　亦有少婦破瓜年　春閨無伴獨嬋娟　夜夜學織連枝錦　織作鴛鴦人共憐　悠悠湘水濱　清淺漾初蘋　菖花發豔無人識　江柳逶迤空自春　唯憐獨鶴依琴曲　更念孤鸞隱鏡塵　願作鴛鴦被　長覆有情人</p><p><a href="../../model.html#/doc/25265">View poem's topic associations</a></p></body></html>