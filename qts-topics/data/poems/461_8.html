<!DOCTYPE HTML>
<html lang="en-US">
  <head>
    <meta charset="UTF-8">
    <title>461_8: 《無可奈何歌》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>461_8: 《無可奈何歌》白居易</p>
    <p>無可奈何兮　白日走而朱顏頹　少日往而老日催　生者不住兮死者不迴　況乎寵辱豐悴之外物　又何常不十去而一來　去不可挽兮來不可推　無可奈何兮　已焉哉　惟天長而地久　前無始兮後無終　嗟吾生之幾何　寄瞬息乎其中　又如太倉之稊米　委一粒於萬鍾　何不與道逍遙　委化從容　縱心放志　洩洩融融　胡為乎分愛惡于生死　系憂喜於窮通　倔強其骨髓　齟齬其心胸　合冰炭以交戰　祗自苦兮厥躬　彼造物者　云何不為　此與化者　云何不隨　或喣或吹　或盛或衰　雖千變與萬化　委一順以貫之　為彼何非　為此何是　誰冥此心　夢蝶之子　何禍非福　何吉非凶　誰達此觀　喪馬之翁　俾吾為秋毫之杪　吾亦自足　不見其小　俾吾為泰山之阿　吾亦無餘　不見其多　是以達人靜則然與陰合跡　動則浩然與陽同波　委順而已　孰知其他　時邪命邪　吾其無奈彼何　委邪順邪　彼亦無奈吾何　夫兩無奈何　然後能冥至順而合太和　故吾所以飲太和　扣至順　而為無可奈何之歌</p><p><a href="../../model.html#/doc/24568">View poem's topic associations</a></p></body></html>