<!DOCTYPE HTML>
<html lang="en-US">
  <head>
    <meta charset="UTF-8">
    <title>216_11: 《兵車行》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>216_11: 《兵車行》杜甫</p>
    <p>車轔轔　馬蕭蕭　行人弓箭各在腰　耶孃妻子走相送　塵埃不見咸陽橋　牽衣頓足闌道哭　哭聲直上干雲霄　道傍過者問行人　行人但云點行頻　或從十五北防河　便至四十西營田　去時里正與裹頭　歸來頭白還戍邊　邊亭流血成海水　武皇開邊意未已　君不聞漢家山東二百州　千村萬落生荊杞　縱有健婦把鋤犁　禾生隴畝無東西　況復秦兵耐苦戰　被驅不異犬與雞　長者雖有問　役夫敢申恨　且如今年冬　未休關西卒　縣官急索租　租稅從何出　信知生男惡　反是生女好　生女猶是嫁比鄰　生男埋沒隨百草　君不見青海頭　古來白骨無人收　新鬼煩冤舊鬼哭　天陰雨溼聲啾啾</p><p><a href="../../model.html#/doc/10529">View poem's topic associations</a></p></body></html>