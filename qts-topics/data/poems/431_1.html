<!DOCTYPE HTML>
<html lang="en-US">
  <head>
    <meta charset="UTF-8">
    <title>431_1: 《長慶二年七月自中書舍人出守杭州，路次藍溪作》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>431_1: 《長慶二年七月自中書舍人出守杭州，路次藍溪作》白居易</p>
    <p>太原一男子　自顧庸且鄙　老逢不次恩　洗拔出泥滓　既居可言地　願助朝廷理　伏閤三上章　戇愚不稱旨　聖人存大體　優貸容不死　鳳詔停舍人　魚書除刺史　冥懷齊寵辱　委順隨行止　我自得此心　於茲十年矣　餘杭乃名郡　郡郭臨江汜　已想海門山　潮聲來入耳　昔予貞元末　羇旅曾遊此　甚覺太守尊　亦諳魚酒美　因生江海興　每羨滄浪水　尚擬拂衣行　況今兼祿仕　青山峰巒接　白日煙塵起　東道既不通　改轅遂南指　自秦窮楚越　浩蕩五千里　聞有賢主人　而多好山水　是行頗為愜　所歷良可紀　策馬度藍溪　勝遊從此始</p><p><a href="../../model.html#/doc/22119">View poem's topic associations</a></p></body></html>