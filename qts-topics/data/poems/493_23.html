<!DOCTYPE HTML>
<html lang="en-US">
  <head>
    <meta charset="UTF-8">
    <title>493_23: 《文祝延二闋》沈亞之</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>493_23: 《文祝延二闋》沈亞之</p>
    <p>閩山之杭杭兮水堋堋　吞荒抱大兮香疊層　騰氣清渾兮朝昏　神生其中兮宅幽凝　居如山兮惠如水　處端卓兮赴下而忘鄙　集人之祈兮從人之所市　攀清明兮叩髣　我民清兮期吉日　願聽誠兮陳所當　侯臨我兮恩如光　照導兮天覆　惠流吾兮樂且康　恭聞侯兮飲食失常　民縈憂兮心苦瘡　飽我之飢兮侯由有穀　神有澤兮宜蔭沃　脫侯之恙兮歸侯之多福　群卑勤之恭潔兮　鑒貞盟乎山竹　兕載吹兮音咿咿　銅鐃呶兮睋呼睢　樟之蓋兮麓下　雲垂幄兮為帷　合吾民兮將安　維吾侯之康兮樂欣　肴盤列兮答神　神擺漁篁兮降拂窣窣　右持妓兮左夫人　態修邃兮佻眇　調丹含瓊兮瑳佳笑　馨炮羶燔兮溢按豆　爵盎無虛兮果摭雜佑　秋雲清醉兮流融光　巫裾旋兮覡袖翔　瞪虛凝兮覽迴楊　語神歡兮酒雲央　望吾侯兮遵賞事　朝馬駕兮搦寶轡　千弭函弦兮森道騎　吾何樂兮神軒　維侯之康兮居遊自遂</p><p><a href="../../model.html#/doc/26144">View poem's topic associations</a></p></body></html>