<!DOCTYPE HTML>
<html lang="en-US">
  <head>
    <meta charset="UTF-8">
    <title>354_27: 《送李策秀才還湖南，因寄幕中親故兼簡衡州呂八郎中》劉禹錫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>354_27: 《送李策秀才還湖南，因寄幕中親故兼簡衡州呂八郎中》劉禹錫</p>
    <p>深春風日淨　晝長幽鳥鳴　僕夫前致詞　門有白面生　攝衣相問訊　解帶坐南榮　端志見眉睫　苦言發精誠　因出懷中文　調孤詞亦清　悄如促柱弦　掩抑多不平　乃言本蜀士　世降岷山靈　前人秉藝文　高視來上京　曳綬司徒府　所從信國楨　析薪委寶林　善響繼家聲　何處翳附郭　幾人思郈成　雲天望喬木　風水悲流萍　前與計吏西　始列貢士名　森然就筆札　從試春官卿　帝城岐路多　萬足伺晨星　茫茫風塵中　工拙同有營　寒女勞夜織　山苗榮寸莖　侯門方擊鐘　衣褐誰將迎　弱羽果摧頹　壯心鬱怦怦　諒無蟠木容　聊復篷累行　昨日訊靈龜　繇言利艱貞　當求捨拔中　必在審己明　誓將息薄遊　焦思窮筆精　蒔蘭在幽渚　安得揚芬馨　曰余摧落者　散質負華纓　一聆苦辛詞　再動伊鬱情　身棄言不動　愛才心尚驚　恨無羊角風　使爾化北溟　論罷情益親　涉旬忘歸程　日攜邑中客　閒眺江上城　晝憩命金罍　宵談轉璿衡　薰風香麈尾　月露濡桃笙　忽被戒羸驂　薄言事南征　火雲蔚千里　旅思浩已盈　湘江含碧虛　衡嶺浮翠晶　豈伊山水異　適與人事并　油幕侶昆丘　粲然疊瑤瓊　庾樓見清月　孔坐多綠醽　復有衡山守　本自雲龍庭　抗志在靈府　發越侔咸英　一揮出滎陽　惠彼嗤嗤氓　隼旟辭灞水　居者皆涕零　惟昔與伊人　交歡經宿齡　一從雲雨散　滋我鄙吝萌　北渚不堪愁　南音誰復聽　離憂若去水　浩漾無時停　嘗聞祝融峰　上有神禹銘　古石琅玕姿　秘文螭虎形　聖功奠遠服　神物擁休禎　賢人在其下　彷佛疑蓬瀛　君行歷郡齋　大袂拂雙旌　飾容遇朗鑒　肝鬲可以呈　昔日馬相如　臨邛坐盡傾　免君刷羽翰　蚤取凌青冥</p><p><a href="../../model.html#/doc/18669">View poem's topic associations</a></p></body></html>