<!DOCTYPE HTML>
<html lang="en-US">
  <head>
    <meta charset="UTF-8">
    <title>418_14: 《人道短》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>418_14: 《人道短》元稹</p>
    <p>古道天道長人道短　我道天道短人道長　天道晝夜迴轉不曾住　春秋冬夏忙　顛風暴雨電雷狂　晴被陰暗　月奪日光　往往星宿　日亦堂堂　天既職性命　道德人自強　堯舜有聖德　天不能遣　壽命永昌　泥金刻玉　與秦始皇　周公傳說　何不長宰相　老仲尼　何事栖遑　莽卓恭顯　皆數十年富貴　梁冀夫婦　車馬煌煌　若此顛倒事　豈非天道短　豈非人道長　堯舜留得神聖事　百代天子有典章　仲尼留得孝順語　千年萬歲父子不敢相滅亡　歿後千餘載　唐家天子封作文宣王　老君留得五千字　子孫萬萬稱聖唐　謚作玄元帝　魂魄坐天堂　周公周禮二十卷　有能行者知紀綱　傅說說命三四紙　有能師者稱祖宗　天能夭人命　人使道無窮　若此神聖事　誰道人道短　豈非人道長　天能種百草　蕕得十年有氣息　蕣纔一日芳　人能揀得丁沈蘭蕙　料理百和香　天解養禽獸　餧虎豹豺狼　人解和麴蘗　充礿祀烝嘗　杜鵑無百作　天遣百鳥哺雛　不遣哺鳳皇　巨蟒壽千歲　天遣食牛吞象充腹腸　蚊螭與變化　鬼怪與隱藏　蚊蚋與利觜　枳棘與鋒鋩　賴得人道有揀別　信任天道真茫茫　若此撩亂事　豈非天道短　賴得人道長</p><p><a href="../../model.html#/doc/21639">View poem's topic associations</a></p></body></html>