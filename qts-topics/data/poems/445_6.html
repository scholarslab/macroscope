<!DOCTYPE HTML>
<html lang="en-US">
  <head>
    <meta charset="UTF-8">
    <title>445_6: 《和微之詩二十三首。和三月三十日四十韻》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>445_6: 《和微之詩二十三首。和三月三十日四十韻》白居易</p>
    <p>送春君何在　君在山陰署　憶我蘇杭時　春遊亦多處　為君歌往事　豈敢辭勞慮　莫怪言語狂　須知酬答遽　江南臘月半　水凍凝如瘀　寒景尚蒼茫　和風已吹噓　女牆城似灶　雁齒橋如鋸　魚尾上奫淪　草芽生沮洳　律遲太簇管　日緩羲和馭　布澤木龍催　迎春土牛助　雨師習習灑　雲將飄飄翥　四野萬里晴　千山一時曙　杭土麗且康　蘇民富而庶　善惡有懲勸　剛柔無吐茹　雨衙少辭牒　四境稀書疏　俗以勞安　政因閒暇著　仙亭日登眺　虎丘時遊豫　尋幽駐旌軒　選勝迴賓御　舟移溪鳥避　樂作林猿覷　池古莫耶沈　石奇羅剎踞　水苗泥易耨　畬粟灰難鋤　紫蕨抽出畦　白蓮埋在淤　萎花紅帶黯　溼葉黃含菸　鏡動波颭菱　雪迴風旋絮　手經攀桂馥　齒為嘗梅楚　坐併船腳攲　行多馬蹄跙　聖賢清濁醉　水陸鮮肥飫　魚鱠芥醬調　水葵鹽豉絮　雖微五詠　幸免兆人詛　但令樂不荒　何必遊無倨　吳苑僕尋罷　越城公尚據　舊遊及客存　新宴誰人與　莫空文舉酒　強下何曾箸　江上易優遊　城中多毀譽　分應當自盡　事勿求人恕　我既無子孫　君仍畢婚娶　久為雲雨別　終擬江湖去　范蠡有扁舟　陶潛有籃輿　兩心苦相憶　兩口遙相語　最恨七年春　春來各一處</p><p><a href="../../model.html#/doc/23236">View poem's topic associations</a></p></body></html>