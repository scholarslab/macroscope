<!DOCTYPE HTML>
<html lang="en-US">
  <head>
    <meta charset="UTF-8">
    <title>406_2: 《答姨兄胡靈之見寄五十韻》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>406_2: 《答姨兄胡靈之見寄五十韻》元稹</p>
    <p>憶昔鳳翔城　齠年是事榮　理家煩伯舅　相宅靈吾兄　詩律蒙親授　朋遊游忝自迎　題頭筠管縵　教射角弓騂　矮馬　犛牛獸面纓　對談依赳赳　送客步盈盈　米碗諸賢讓　蠡杯大戶傾　一船席外語　三榼拍心精　傳盞加分數　橫波擲目成　華奴歌淅淅　媚子舞卿卿　鬥設狂為好　誰憂飲敗名　屠過隱朱亥　樓夢古秦嬴　環坐唯便草　投盤暫廢觥　春郊纔爛熳　夕鼓已砰轟　荏苒移灰琯　喧闐倦塞兵　糟漿聞漸足　書劍訝無城　抵璧慚虛棄　彈珠覺用輕　遂籠雲際鶴　來狎谷中鶯　學問攻方苦　篇章興太清　囊疏螢易透　錐鈍股多坑　筆陣戈矛合　文房棟桷撐　豆萁才敏　羽獵正崢嶸　岐下尋時別　京師觸處行　醉眠街北廟　閒繞宅南營　柳愛凌寒軟　梅憐上番驚　觀松青黛笠　欄藥紫霞英　盡日聽僧講　通宵詠月明　正耽幽趣樂　旋被宦途縈　吏晉資材枉　留秦歲序更　我髯黳數寸　君髮白千莖　芸閣懷鉛暇　姑峰帶雪晴　何由身倚玉　空睹翰飛瓊　世道難於劍　讒言巧似笙　但憎心可轉　不解跽如擎　始效神羊觸　俄隨旅雁征　孤芳安可駐　五鼎幾時烹　潦倒沉泥滓　欹危踐矯衡　登樓王粲望　落帽孟嘉情　巫峽連天水　章臺塞路荊　雨摧漁火燄　風引竹枝聲　分作屯之蹇　那知困亦亨　官曹三語掾　國器萬尋楨　逸傑雄姿回　皇王雅論評　蕙依潛可習　雲合定誰令　原燎逢冰井　鴻流值木罌　智囊推有在　勇爵敢徒爭　迅拔看鵬舉　高音侍鶴鳴　所期人拭目　焉肯自佯盲　鉛鈍丁寧淬　蕪荒展轉耕　窮通須豹變　攖搏笑狼獰　愧捧芝蘭贈　還披胏腑呈　此生如未死　未擬變平生</p><p><a href="../../model.html#/doc/21237">View poem's topic associations</a></p></body></html>