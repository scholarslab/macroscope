<!DOCTYPE HTML>
<html lang="en-US">
  <head>
    <meta charset="UTF-8">
    <title>429_33: 《遊悟真寺詩（一百三十韻）》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>429_33: 《遊悟真寺詩（一百三十韻）》白居易</p>
    <p>元和九年秋　八月月上弦　我遊悟真寺　寺在王順山　去山四五里　先聞水潺湲　自茲舍車馬　始涉藍溪灣　手拄青竹杖　足蹋白石灘　漸怪耳目曠　不聞人世喧　山下望山上　初疑不可攀　誰知中有路　盤折通巖巔　一息幡竿下　再休石龕邊　龕間長丈餘　門戶無扃關　仰窺不見人　石髮垂若鬟　驚出白蝙蝠　雙飛如雪翻　回首寺門望　青崖夾朱軒　如擘山腹開　置寺於其間　入門無平地　地窄虛空寬　房廊與臺殿　高下隨峰巒　巖崿無撮土　樹木多瘦堅　根株抱石長　屈曲蟲蛇蟠　松桂亂無行　四時鬱芊芊　枝梢嫋青翠　韻若風中弦　日月光不透　綠陰相交延　幽鳥時一聲　聞之似寒蟬　首憩賓位亭　就坐未及安　須臾開北戶　萬里明豁然　拂檐虹霏微　繞棟雲迴旋　赤日間白雨　陰晴同一川　野綠簇草樹　眼界吞秦原　渭水細不見　漢陵小於拳　卻顧來時路　縈紆映朱闌　歷歷上山人　一一遙可觀　前對多寶塔　風鐸鳴四端　欒櫨與戶牖　恰恰金碧繁　云昔迦葉佛　此地坐涅槃　至今鐵缽在　當底手跡穿　西開玉像殿　白佛森比肩　斗藪塵埃衣　禮拜冰雪顏　疊霜為袈裟　貫雹為華鬘　逼觀疑鬼功　其跡非雕鐫　次登觀音堂　未到聞栴檀　上階脫雙履　斂足升淨筵　六楹排玉鏡　四座敷金鈿　黑夜自光明　不待燈燭然　眾寶互低昂　碧佩珊瑚幡　風來似天樂　相觸聲珊珊　白珠垂露凝　赤珠滴血殷　點綴佛髻上　合為七寶冠　雙缾白琉璃　色若秋水寒　隔缾見舍利　圓轉如金丹　玉笛何代物　天人施祇園　吹如秋鶴聲　可以降靈仙　是時秋方中　三五月正圓　寶堂豁三門　金魄當其前　月與寶相射　晶光爭鮮妍　照人心骨冷　竟夕不欲眠　曉尋南塔路　亂竹低嬋娟　林幽不逢人　寒蝶飛翾翾　山果不識名　離離夾道蕃　足以療飢乏　摘嘗味甘酸　道南藍谷神　紫傘白紙錢　若歲有水旱　詔使修蘋蘩　以地清淨故　獻奠無葷膻　危石疊四五　嵬欹且刓　造物者何意　堆在巖東偏　冷滑無人跡　苔點如花牋　我來登上頭　下臨不測淵　目眩手足掉　不敢低頭看　風從石下生　薄人而上摶　衣服似羽翮　開張欲飛鶱　三面峰　峰尖刀劍攢　往往白雲過　決開露青天　西北日落時　夕暉紅團團　千里翠屏外　走下丹砂丸　東南月上時　夜氣青漫漫　百丈碧潭底　寫出黃金盤　藍水色似藍　日夜長潺潺　周迴繞山轉　下視如青環　或鋪為慢流　或激為奔湍　泓澄最深處　浮出蛟龍涎　側身入其中　懸磴尤險艱　捫蘿蹋樛木　下逐飲澗猿　雪迸起白鷺　錦跳驚紅鱣　歇定方盥漱　濯去支體煩　淺深皆洞徹　可照腦與肝　但愛清見底　欲尋不知源　東崖饒怪石　積甃蒼琅玕　溫潤發於外　其間韞璵璠　卞和死已久　良玉多棄捐　或時洩光彩　夜與星月連　中頂最高峰　拄天青玉竿　上不得　豈我能攀援　上有白蓮池　素葩覆清瀾　聞名不可到　處所非人寰　又有一片石　大如方尺磚　插在半壁上　其下萬仞懸　云有過去師　坐得無生禪　號為定心石　長老世相傳　卻上謁仙祠　蔓草生綿綿　昔聞王氏子　羽化升上玄　其西曬藥臺　猶對芝朮田　時復明月夜　上聞黃鶴言　迴尋畫龍堂　二叟鬢髮斑　想見聽法時　歡喜禮印壇　復歸泉窟下　化作龍蜿蜒　階前石孔在　欲雨生白煙　往有寫經僧　身靜心精專　感彼雲外鴿　群飛千翩翩　來添硯中水　去吸巖底泉　一日三往復　時節長不愆　經成號聖僧　弟子名楊難　誦此蓮花偈　數滿百億千　身壞口不壞　舌根如紅蓮　顱骨今不見　石函尚存焉　粉壁有吳畫　筆彩依舊鮮　素屏有褚書　墨色如新乾　靈境與異跡　周覽無不殫　一遊五晝夜　欲返仍盤桓　我本山中人　誤為時網牽　牽率使讀書　推挽令效官　既登文字科　又忝諫諍員　拙直不合時　無益同素餐　以此自慚惕　戚戚常寡歡　無成心力盡　未老形骸殘　今來脫簪組　始覺離憂患　及為山水遊　彌得縱疏頑　野麋斷羈絆　行走無拘攣　池魚放入海　一往何時還　身著居士衣　手把南華篇　終來此山住　永謝區中緣　我今四十餘　從此終身閒　若以七十期　猶得三十年</p><p><a href="../../model.html#/doc/22048">View poem's topic associations</a></p></body></html>