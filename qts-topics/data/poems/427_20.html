<!DOCTYPE HTML>
<html lang="en-US">
  <head>
    <meta charset="UTF-8">
    <title>427_20: 《井底引銀瓶－止淫奔也》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>427_20: 《井底引銀瓶－止淫奔也》白居易</p>
    <p>井底引銀缾　銀缾欲上絲繩絕　石上磨玉簪　玉簪欲成中央折　缾沈簪折知奈何　似妾今朝與君別　憶昔在家為女時　人言舉動有殊姿　嬋娟兩鬢秋蟬翼　宛轉雙蛾遠山色　笑隨伴戲後園中　此時與君未相識　妾弄青梅憑短牆　君騎白馬傍垂楊　牆頭馬上遙相顧　一見知君即斷腸　知君斷腸共君語　君指南山松柏樹　感君松柏化為心　闇合雙鬟逐君去　到君家舍五六年　君家大人頻有言　聘則為妻奔是妾　不堪主祀奉蘋蘩　終知君家不可住　其奈出門無去處　豈無父母在高堂　亦有親情滿故鄉　潛來更不通消息　今日悲羞歸不得　為君一日恩　誤妾百年身　寄言癡小人家女　慎勿將身輕許人</p><p><a href="../../model.html#/doc/21949">View poem's topic associations</a></p></body></html>