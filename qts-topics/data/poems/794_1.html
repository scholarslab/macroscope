<!DOCTYPE HTML>
<html lang="en-US">
  <head>
    <meta charset="UTF-8">
    <title>794_1: 《講德聯句》皎然</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>794_1: 《講德聯句》皎然</p>
    <p>先王設位　以正邦國　建立大官　封植有德　二南敷化　四岳述職　其言不朽　其儀不忒　暨於嬴劉　乃創程式　罷侯置守　剖竹分域　赫矣皇唐　康哉立極　精選藩翰　庸資正直　爰命我公　東土作則　克己恭儉　疲人休息　濟濟閭閈　油油黍稷　既富既教　足兵足食　恤其凋瘵　剪其荊棘　威懷逋叛　撲滅蝥賊　疾惡如讎　聞善不惑　哀矜鰥寡　旌禮儒墨　乃修堤防　乃濬溝洫　以利通商　以溉嘉穀　徵賦以節　計功以時　人胥懷惠　吏不能欺　我政載孚　我邦載綏　猛獸不暴　嘉魚維滋　肅恭明神　齊沐不虧　歲或驕陽　雨無愆期　帝嘉有庸　寵命來斯　紫紱載綏　金章陸離　資忠履孝　閱禮敦詩　明德惟馨　自天祐之</p><p><a href="../../model.html#/doc/43615">View poem's topic associations</a></p></body></html>