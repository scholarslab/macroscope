<!DOCTYPE HTML>
<html lang="en-US">
  <head>
    <meta charset="UTF-8">
    <title>440_2: 《江樓夜吟元九律詩，成三十韻》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>440_2: 《江樓夜吟元九律詩，成三十韻》白居易</p>
    <p>昨夜江樓上　吟君數十篇　詞飄朱檻底　韻墮淥江前　清楚音諧律　精微思入玄　收將白雪麗　奪盡碧雲妍　寸截金為句　雙雕玉作聯　八風淒間發　五彩爛相宣　冰扣聲聲冷　珠排字字圓　文頭交比繡　筋骨軟於綿　澒涌同波浪　錚鏦過管弦　醴泉流出地　鈞樂下從天　神鬼聞如泣　魚龍聽似禪　星迴疑聚集　月落為留連　雁感無鳴者　猿愁亦消然　交流遷客淚　停住賈人船　闇被歌姬乞　潛聞思婦傳　斜行題粉壁　短卷寫紅箋　肉味經時忘　頭風當日痊　老張知定伏　短李愛應顛　道屈才方振　身閒葉始專　天教聲烜赫　理合命迍邅　顧我文章劣　知他氣力全　工夫雖共到　巧拙尚相懸　各有詩千首　俱拋海一邊　白頭吟處變　青眼望中穿　酬答朝妨食　披尋夜廢眠　老償文債負　宿結字因緣　每歎陳夫子　常嗟李謫仙　名高折人爵　思苦減天年　不得當時遇　空令後代憐　相悲今若此　湓浦與通川</p><p><a href="../../model.html#/doc/22785">View poem's topic associations</a></p></body></html>