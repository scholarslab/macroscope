<!DOCTYPE HTML>
<html lang="en-US">
  <head>
    <meta charset="UTF-8">
    <title>700_63: 《贈峨嵋山彈琴李處士》韋莊</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>700_63: 《贈峨嵋山彈琴李處士》韋莊</p>
    <p>峨嵋山下能琴客　似醉似狂人不測　何須見我眼偏青　未見我身頭已白　茫茫四海本無家　一片愁雲颺秋碧　壺中醉臥日月明　世上長遊天地窄　晉朝叔夜舊相知　蜀郡文君小來識　後生常建彼何人　贈我篇章苦雕刻　名卿名相盡知音　遇酒遇琴無間隔　如今世亂獨翛然　天外鴻飛招不得　余今正泣楊朱淚　八月邊城風刮地　霓旌絳旆忽相尋　為我尊前橫綠綺　一彈猛雨隨手來　再彈白雪連天起　淒淒清清松上風　咽咽幽幽隴頭水　吟蜂遶樹去不來　別鶴引雛飛又止　錦麟不動惟側頭　白馬仰聽空豎耳　廣陵故事無人知　古人不說今人疑　子期子野俱不見　烏啼鬼哭空傷悲　坐中詞客悄無語　簾外月華庭欲午　為君吟作聽琴歌　為我留名係仙譜</p><p><a href="../../model.html#/doc/39314">View poem's topic associations</a></p></body></html>