<!DOCTYPE HTML>
<html lang="en-US">
  <head>
    <meta charset="UTF-8">
    <title>369_9: 《出世篇》皇甫湜</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>369_9: 《出世篇》皇甫湜</p>
    <p>生當為大丈夫　斷羈羅　出泥塗　四散號呶　俶擾無隅　埋之深淵　飄然上浮　騎龍披青雲　汎覽遊八區　經太山　絕大海　一長吁　西摩月鏡　東弄日珠　上括天之門　直指帝所居　群仙來迎塞天衢　鳳皇鸞鳥燦金輿　音聲嘈嘈滿太虛　旨飲食兮照庖廚　食之不飫飫不盡　使人不陋復不愚　旦旦狎玉皇　夜夜御天姝　當御者幾人　百千為番　宛宛舒舒　忽不自知　支消體化膏露明　湛然無色茵席濡　俄而散漫　斐然虛無　翕然復摶　摶久而蘇　精神如太陽　霍然照清都　四肢為琅玕　五臟為璠璵　顏如芙蓉　頂為醍醐　與天地相終始　浩漫為歡娛　下顧人間　溷糞蠅蛆</p><p><a href="../../model.html#/doc/19527">View poem's topic associations</a></p></body></html>