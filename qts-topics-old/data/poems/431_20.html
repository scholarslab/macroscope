<!DOCTYPE HTML>
<html lang="en-US">
  <head>
    <meta charset="UTF-8">
    <title>431_20: 《自蜀江至洞庭湖口有感而作》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>431_20: 《自蜀江至洞庭湖口有感而作》白居易</p>
        <p>江從西南來，浩浩無旦夕。長波逐若瀉，連山鑿如劈。<br>千年不壅潰，萬姓無墊溺。不爾民為魚，大哉禹之績。<br>導岷既艱遠，距海無咫尺。胡為不訖功，餘水斯委積。<br>洞庭與青草，大小兩相敵。混合萬丈深，淼茫千里白。<br>每歲秋夏時，浩大吞七澤。水族窟穴多，農人土地窄。<br>我今尚嗟歎，禹豈不愛惜。邈未究其由，想古觀遺跡。<br>疑此苗人頑，恃險不終役。帝亦無奈何，留患與今昔。<br>水流天地內，如身有血脈。滯則為疽疣，治之在針石。<br>安得禹複生，為唐水官伯。手提倚天劍，重來親指畫。<br>疏河似翦紙，決壅同裂帛。滲作膏腴田，蹋平魚鱉宅。<br>龍宮變閭裏，水府生禾麥。坐添百萬戶，書我司徒籍。<br></p></body></html>