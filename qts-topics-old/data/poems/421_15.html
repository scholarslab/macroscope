<!DOCTYPE HTML>
<html lang="en-US">
  <head>
    <meta charset="UTF-8">
    <title>421_15: 《何滿子歌（張湖南座為唐有態作）》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>421_15: 《何滿子歌（張湖南座為唐有態作）》元稹</p>
        <p>何滿能歌能宛轉，天寶年中世稱罕。嬰刑系在囹圄間，<br>水調哀音歌憤懣。梨園弟子奏玄宗，一唱承恩羈網緩。<br>便將何滿為曲名，禦譜親題樂府纂。魚家入內本領絕，<br>葉氏有年聲氣短。自外徒煩記得詞，點拍才成已誇誕。<br>我來湖外拜君侯，正值灰飛仲春管。廣宴江亭為我開，<br>紅妝逼坐花枝暖。此時有態蹋華筵，未吐芳詞貌夷坦。<br>翠蛾轉盼搖雀釵，碧袖歌垂翻鶴卵。定面凝眸一聲發，<br>雲停塵下何勞算。迢迢擊磬遠玲玲，一一貫珠勻款款。<br>犯羽含商移調態，留情度意拋弦管。湘妃寶瑟水上來，<br>秦女玉簫空外滿。纏綿疊破最殷勤，整頓衣裳頗閒散。<br>冰含遠溜咽還通，鶯泥晚花啼漸懶。斂黛吞聲若自冤，<br>鄭袖見捐西子浣。陰山鳴雁曉斷行，巫峽哀猿夜呼伴。<br>古者諸侯饗外賓，鹿鳴三奏陳圭瓚。何如有態一曲終，<br>牙籌記令紅螺碗。<br></p></body></html>