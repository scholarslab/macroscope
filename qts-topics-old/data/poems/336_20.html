<!DOCTYPE HTML>
<html lang="en-US">
  <head>
    <meta charset="UTF-8">
    <title>336_20: 《秋懷詩十一首》韓愈</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>336_20: 《秋懷詩十一首》韓愈</p>
        <p>窗前兩好樹，眾葉光薿薿。秋風一拂披，策策鳴不已。<br>微燈照空床，夜半偏入耳。愁憂無端來，感歎成坐起。<br>天明視顏色，與故不相似。羲和驅日月，疾急不可恃。<br>浮生雖多塗，趨死惟一軌。胡為浪自苦，得酒且歡喜。<br>白露下百草，蕭蘭共雕悴。青青四牆下，已複生滿地。<br>寒蟬暫寂寞，蟋蟀鳴自恣。運行無窮期，稟受氣苦異。<br>適時各得所，松柏不必貴。<br>彼時何卒卒，我志何曼曼。犀首空好飲，廉頗尚能飯。<br>學堂日無事，驅馬適所願。茫茫出門路，欲去聊自勸。<br>歸還閱書史，文字浩千萬。陳跡竟誰尋，賤嗜非貴獻。<br>丈夫意有在，女子乃多怨。<br>秋氣日惻惻，秋空日淩淩。上無枝上蜩，下無盤中蠅。<br>豈不感時節，耳目去所憎。清曉卷書坐，南山見高棱。<br>其下澄湫水，有蛟寒可罾。惜哉不得往，豈謂吾無能。<br>離離掛空悲，戚戚抱虛警。露泫秋樹高，蟲吊寒夜永。<br>斂退就新懦，趨營悼前猛。歸愚識夷塗，汲古得修綆。<br>名浮猶有恥，味薄真自幸。庶幾遺悔尤，即此是幽屏。<br>今晨不成起，端坐盡日景。蟲鳴室幽幽，月吐窗冏冏。<br>喪懷若迷方，浮念劇含梗。塵埃慵伺候，文字浪馳騁。<br>尚須勉其頑，王事有朝請。<br>秋夜不可晨，秋日苦易暗。我無汲汲志，何以有此憾。<br>寒雞空在棲，缺月煩屢瞰。有琴具徽弦，再鼓聽愈淡。<br>古聲久埋滅，無由見真濫。低心逐時趨，苦勉祗能暫。<br>有如乘風船，一縱不可纜。不如覷文字，丹鉛事點勘。<br>豈必求贏餘，所要石與甔。<br>卷卷落地葉，隨風走前軒。鳴聲若有意，顛倒相追奔。<br>空堂黃昏暮，我坐默不言。童子自外至，吹燈當我前。<br>問我我不應，饋我我不餐。退坐西壁下，讀詩盡數編。<br>作者非今士，相去時已千。其言有感觸，使我複淒酸。<br>顧謂汝童子，置書且安眠。丈夫屬有念，事業無窮年。<br>霜風侵梧桐，眾葉著樹幹。空階一片下，琤若摧琅玕。<br>謂是夜氣滅，望舒霣其團。青冥無依倚，飛轍危難安。<br>驚起出戶視，倚楹久汍瀾。憂愁費晷景，日月如跳丸。<br>迷複不計遠，為君駐塵鞍。<br>暮暗來客去，群囂各收聲。悠悠偃宵寂，亹亹抱秋明。<br>世累忽進慮，外憂遂侵誠。強懷張不滿，弱念缺已盈。<br>詰屈避語阱，冥茫觸心兵。敗虞千金棄，得比寸草榮。<br>知恥足為勇，晏然誰汝令。<br>鮮鮮霜中菊，既晚何用好。揚揚弄芳蝶，爾生還不早。<br>運窮兩值遇，婉孌死相保。西風蟄龍蛇，眾木日凋槁。<br>由來命分爾，泯滅豈足道。<br></p></body></html>