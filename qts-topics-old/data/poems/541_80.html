<!DOCTYPE HTML>
<html lang="en-US">
  <head>
    <meta charset="UTF-8">
    <title>541_80: 《李肱所遺畫松詩書兩紙得四十韻》李商隱</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>541_80: 《李肱所遺畫松詩書兩紙得四十韻》李商隱</p>
        <p>萬草已涼露，開圖披古松。青山遍滄海，此樹生何峰。<br>孤根邈無倚，直立撐鴻蒙。端如君子身，挺若壯士胸。<br>樛枝勢夭矯，忽欲蟠拏空。又如驚螭走，默與奔雲逢。<br>孫枝擢細葉，旖旎狐裘茸。鄒顛蓐發軟，麗姬眉黛濃。<br>視久眩目睛，倏忽變輝容。竦削正稠直，婀娜旋敷峰。<br>又如洞房冷，翠被張穹籠。亦若暨羅女，平旦妝顏容。<br>細疑襲氣母，猛若爭神功。燕雀固寂寂，霧露常衝衝。<br>香蘭愧傷暮，碧竹慚空中。可集呈瑞鳳，堪藏行雨龍。<br>淮山桂偃蹇，蜀郡桑重童。枝條亮眇脆，靈氣何由同。<br>昔聞咸陽帝，近說稽山儂。或著仙人號，或以大夫封。<br>終南與清都，煙雨遙相通。安知夜夜意，不起西南風。<br>美人昔清興，重之猶月鐘。寶笥十八九，香緹千萬重。<br>一旦鬼瞰室，稠疊張羉罿。赤羽中要害，是非皆匆匆。<br>生如碧海月，死踐霜郊蓬。平生握中玩，散失隨奴童。<br>我聞照妖鏡，及與神劍鋒。寓身會有地，不為凡物蒙。<br>伊人秉茲圖，顧眄擇所從。而我何為者，開顏捧靈蹤。<br>報以漆鳴琴，懸之真珠櫳。是時方暑夏，座內若嚴冬。<br>憶昔謝四騎，學仙玉陽東。千株盡若此，路入瓊瑤宮。<br>口詠玄雲歌，手把金芙蓉。濃藹深霓袖，色映琅玕中。<br>悲哉墮世網，去之若遺弓。形魄天壇上，海日高瞳瞳。<br>終騎紫鸞歸，持寄扶桑翁。<br></p></body></html>