<!DOCTYPE HTML>
<html lang="en-US">
  <head>
    <meta charset="UTF-8">
    <title>339_10: 《孟東野失子》韓愈</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>339_10: 《孟東野失子》韓愈</p>
        <p>失子將何尤，吾將上尤天。女實主下人，與奪一何偏。<br>彼于女何有，乃令蕃且延。此獨何罪辜，生死旬日間。<br>上呼無時聞，滴地淚到泉。地祇為之悲，瑟縮久不安。<br>乃呼大靈龜，騎雲款天門。問天主下人，薄厚胡不均。<br>天曰天地人，由來不相關。吾懸日與月，吾系星與辰。<br>日月相噬齧，星辰踣而顛。吾不女之罪，知非女由因。<br>且物各有分，孰能使之然。有子與無子，禍福未可原。<br>魚子滿母腹，一一欲誰憐。細腰不自乳，舉族常孤鰥。<br>鴟梟啄母腦，母死子始翻。蝮蛇生子時，坼裂腸與肝。<br>好子雖雲好，未還恩與勤。惡子不可說，鴟梟蝮蛇然。<br>有子且勿喜，無子固勿歎。上聖不待教，賢聞語而遷。<br>下愚聞語惑，雖教無由悛。大靈頓頭受，即日以命還。<br>地祇謂大靈，女往告其人。東野夜得夢，有夫玄衣巾。<br>闖然入其戶，三稱天之言。再拜謝玄夫，收悲以歡忻。<br></p></body></html>