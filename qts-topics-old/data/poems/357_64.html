<!DOCTYPE HTML>
<html lang="en-US">
  <head>
    <meta charset="UTF-8">
    <title>357_64: 《同樂天和微之深春二十首（同用家花車斜四韻）》劉禹錫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>357_64: 《同樂天和微之深春二十首（同用家花車斜四韻）》劉禹錫</p>
        <p>何處深春好，春深萬乘家。宮門皆映柳，輦路盡穿花。<br>池色連天漢，城形象帝車。旌旗暖風裏，獵獵向西斜。<br>何處深春好，春深阿母家。瑤池長不夜，珠樹正開花。<br>橋峻通星渚，樓暄近日車。層城十二闕，相對日西斜。<br>何處深春好，春深執政家。恩光貪捧日，貴重不看花。<br>玉饌堂交印，沙堤柱礙車。多門一已閉，直道更無斜。<br>何處深春好，春深大鎮家。前旌光照日，後騎蹙成花。<br>節院收衙隊，球場簇看車。廣筵歌舞散，書號夕陽斜。<br>何處深春多，春深貴戚家。櫪嘶無價馬，庭發有名花。<br>欲進宮人食，先熏命婦車。晚歸長帶酒，冠蓋任傾斜。<br>何處深春好，春深恩澤家。爐添龍腦炷，綬結虎頭花。<br>賓客珠成履，嬰孩錦縛車。畫堂簾幕外，來去燕飛斜。<br>何處深春好，春深京兆家。人眉新柳葉，馬色醉桃花。<br>盜息無鳴鼓，朝回自走車。能令帝城外，不敢徑由斜。<br>何處深春好，春深刺史家。夜闌猶命樂，雨甚亦尋花。<br>傲客多憑酒，新姬苦上車。公門吏散後，風擺戟衣斜。<br>何處深春好，春深羽客家。芝田繞舍色，杏樹滿山花。<br>雲是淮王宅，風為列子車。古壇操簡處，一徑入林斜。<br>何處深春好，春深小隱家。芟庭留野菜，撼樹去狂花。<br>醉酒一千日，貯書三十車。雉衣從露體，不敢有餘斜。<br>何處深春好，春深富室家。唯多貯金帛，不擬負鶯花。<br>國樂呼聯轡，行廚載滿車。歸來看理曲，燈下寶釵斜。<br>何處深春好，春深豪士家。多沽味濃酒，貴買色深花。<br>已臂鷹隨馬，連催妓上車。城南踏青處，村落逐原斜。<br>何處深春好，春深貴胄家。迎呼偏熟客，揀選最多花。<br>飲饌開華幄，笙歌出鈿車。興酣樽易罄，連瀉酒瓶斜。<br>何處深春好，春深唱第家。名傳一紙榜，興管九衢花。<br>薦聽諸侯樂，來隨計吏車。杏園拋曲處，揮袖向風斜。<br>何處深春好，春深少婦家。能偷新禁曲，自剪入時花。<br>追逐同遊伴，平章貴價車。從來不墮馬，故遣髻鬟斜。<br>何處深春好，春深幼女家。雙鬟梳頂髻，兩面繡裙花。<br>妝壞頻臨鏡，身輕不占車。秋千爭次第，牽拽彩繩斜。<br>何處深春好，春深蘭若家。當香收柏葉，養蜜近梨花。<br>野徑宜行樂，遊人盡駐車。菜園籬落短，遙見桔槔斜。<br>何處深春好，春深老宿家。小欄圍蕙草，高架引藤花。<br>四字香書印，三乘壁畫車。遲回聽句偈，雙樹晚陰斜。<br>何處深春好，春深種蒔家。分畦十字水，接樹兩般花。<br>櫛比栽籬槿，咿啞轉井車。可憐高處望，棋布不曾斜。<br>何處深春好，春深稚子家。爭騎一竿竹，偷折四鄰花。<br>笑擊羊皮鼓，行牽犢頷車。中庭貪夜戲，不覺玉繩斜。<br></p></body></html>