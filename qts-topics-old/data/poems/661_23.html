<!DOCTYPE HTML>
<html lang="en-US">
  <head>
    <meta charset="UTF-8">
    <title>661_23: 《寄酬鄴王羅令公五首（前三首一作感德敘懷寄上羅鄴王）》羅隱</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>661_23: 《寄酬鄴王羅令公五首（前三首一作感德敘懷寄上羅鄴王）》羅隱</p>
        <p>營室東回蔭斥丘，少年承襲擁青油。坐調金鼎尊明主，<br>橫把雕戈拜列侯。書劄二王爭巧拙，篇章七子避風流。<br>西園舊跡今應在，衰老無因奉勝遊。<br>脈散源分曆幾朝，縱然官宦只卑僚。正憂末派淪滄海，<br>忽見高枝拂絳霄。十萬貔貅趨玉帳，三千賓客珥金貂。<br>良時難得吾宗少，應念寒門更寂寥。<br>敢將衰弱附強宗，細算還緣血脈同。湘浦煙波無舊跡，<br>鄴都蘭菊有遺風。每憐罹亂書猶達，所恨雲泥路不通。<br>珍重珠璣兼繡段，草玄堂下寄揚雄。<br>水雲開霽立高亭，依約黎陽對福星。只見篇章矜鏤管，<br>不知勳業柱青冥。早緣入夢金方礪，晚為傳家鼎始銘。<br>鶴發四垂煙閣遠，此生何處拜儀形。<br>錦笈朱囊連複連，紫鸞飛下浙江邊。綃從海室奪煙霧，<br>樂奏帝宮勝管弦。長笑應劉悲顯達，每嫌伊霍少詩篇。<br>戴灣老圃根基薄，虛費工夫八十年。<br></p></body></html>