<!DOCTYPE HTML>
<html lang="en-US">
  <head>
    <meta charset="UTF-8">
    <title>756_10: 《奉和宮傅相公懷舊見寄四十韻》徐鉉</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>756_10: 《奉和宮傅相公懷舊見寄四十韻》徐鉉</p>
        <p>謝傅功成德望全，鸞台初下正蕭然。摶風乍息三千里，<br>感舊重懷四十年。西掖新官同賈馬，南朝興運似開天。<br>文辭職業分工拙，流輩班資讓後先。每愧陋容勞刻畫，<br>長慚頑石費雕鐫。晨趨綸掖吟春永，夕會精廬待月圓。<br>立馬有時同草詔，聯鑣幾處共成篇。閑歌柳葉翻新曲，<br>醉詠桃花促綺筵。少壯況逢時世好，經過甯慮歲華遷。<br>雲龍得路須騰躍，社櫟非材合棄捐。再謁湘江猶是幸，<br>兩還宣室竟何緣。已知瑕玷勞磨瑩，又得官司重接連。<br>聽漏分宵趨建禮，從遊同召赴甘泉。雲開閶闔分台殿，<br>風過華林度管弦。行止不離宮仗影，衣裾嘗惹禦爐煙。<br>師資稷契論中禮，依止山公典小銓。多謝天波垂赤管，<br>敢教晨景過華磚。翾飛附驥方經遠，巨楫垂風遂濟川。<br>玉燭調時鈞軸正，臺階平處德星懸。岩廊禮絕威容肅，<br>布素情深友好偏。長擬營巢安大廈，忽驚操鉞領中權。<br>吳門日麗龍銜節，京口沙晴鷁畫船。蓋代名高方赫赫，<br>戀恩心切更幹幹。袁安辭氣忠仍懇，吳漢精誠直且專。<br>卻許丘明師紀傳，更容疏廣奉周旋。朱門自得施行馬，<br>厚祿何妨食萬錢。密疏尚應勞獻替，清談唯見論空玄。<br>東山妓樂供閒步，北牖風涼足晏眠。玄武湖邊林隱見，<br>五城橋下棹洄沿。曾移苑樹開紅藥，新鑿家池種白蓮。<br>不遣前騶妨野逸，別尋逋客互招延。棋枰寂靜陳虛閣，<br>詩筆沉吟劈彩箋。往事偶來春夢裏，閒愁因動落花前。<br>青雲舊侶嗟誰在，白首親情倍見憐。盡日凝思殊悵望，<br>一章追敘信精研。韶顏莫與年爭競，世慮須憑道節宣。<br>幸喜書生為將相，定由陰德致神仙。羊公剩有登臨興，<br>尚子都無嫁娶牽。退象天山鎮浮競，起為霖雨潤原田。<br>從容自保君臣契，何必扁舟始是賢。<br></p></body></html>