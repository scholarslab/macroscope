<!DOCTYPE HTML>
<html lang="en-US">
  <head>
    <meta charset="UTF-8">
    <title>186_1: 《擬古詩十二首》韋應物</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>186_1: 《擬古詩十二首》韋應物</p>
        <p>辭君遠行邁，飲此長恨端。已謂道裏遠，如何中險艱。<br>流水赴大壑，孤雲還暮山。無情尚有歸，行子何獨難。<br>驅車背鄉園，朔風卷行跡。嚴冬霜斷肌，日入不遑息。<br>憂歡容發變，寒暑人事易。中心君詎知，冰玉徒貞白。<br>黃鳥何關關，幽蘭亦靡靡。此時深閨婦，日照紗窗裏。<br>娟娟雙青娥，微微啟玉齒。自惜桃李年，誤身遊俠子。<br>無事久離別，不知今生死。<br>峨峨高山巔，浼浼青川流。世人不自悟，馳謝如驚飍。<br>百金非所重，厚意良難得。旨酒親與朋，芳年樂京國。<br>京城繁華地，軒蓋淩晨出。垂楊十二衢，隱映金張室。<br>漢宮南北對，飛觀齊白日。游泳屬芳時，平生自雲畢。<br>綺樓何氛氳，朝日正杲杲。四壁含清風，丹霞射其牖。<br>玉顏上哀囀，絕耳非世有。但感離恨情，不知誰家婦。<br>孤雲忽無色，邊馬為回首。曲絕碧天高，餘聲散秋草。<br>徘徊帷中意，獨夜不堪守。思逐朔風翔，一去千里道。<br>嘉樹藹初綠，靡蕪葉幽芳。君子不在賞，寄之雲路長。<br>路長信難越，惜此芳時歇。孤鳥去不還，緘情向天末。<br>月滿秋夜長，驚鳥號北林。天河橫未落，斗柄當西南。<br>寒蛩悲洞房，好鳥無遺音。商飆一夕至，獨宿懷重衾。<br>舊交日千里，隔我浮與沉。人生豈草木，寒暑移此心。<br>酒星非所酌，月桂不為食。虛薄空有名，為君長歎息。<br>蘭蕙雖可懷，芳香與時息。豈如淩霜葉，歲暮藹顏色。<br>折柔將有贈，延意千里客。草木知賤微，所貴寒不易。<br>神州高爽地，遐瞰靡不通。寒月野無綠，寥寥天宇空。<br>陰陽不停馭，貞脆各有終。汾沮何鄙儉，考盤何退窮。<br>反志解牽局，無為尚勞躬。美人奪南國，一笑開芙蓉。<br>清鏡理容發，褰簾出深重。豔曲呈皓齒，舞羅不堪風。<br>慊慊情有待，贈芳為我容。可嗟青樓月，流影君帷中。<br>春至林木變，洞房夕含清。單居誰能裁，好鳥對我鳴。<br>良人久燕趙，新愛移平生。別時雙鴛綺，留此千恨情。<br>碧草生舊跡，綠琴歇芳聲。思將魂夢歡，反側寐不成。<br>攬衣迷所次，起望空前庭。孤影中自惻，不知雙涕零。<br>秋天無留景，萬物藏光輝。落葉隨風起，愁人獨何依。<br>華月屢圓缺，君還浩無期。如何雨絕天，一去音問違。<br>有客天一方，寄我孤桐琴。迢迢萬里隔，托此傳幽音。<br>冰霜中自結，龍鳳相與吟。弦以明直道，漆以固交深。<br>白日淇上沒，空閨生遠愁。寸心不可限，淇水長悠悠。<br>芳樹自妍芳，春禽自相求。徘徊東西廂，孤妾誰與儔。<br>年華逐絲淚，一落俱不收。<br></p></body></html>