<!DOCTYPE HTML>
<html lang="en-US">
  <head>
    <meta charset="UTF-8">
    <title>445_6: 《和微之詩二十三首。和三月三十日四十韻》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>445_6: 《和微之詩二十三首。和三月三十日四十韻》白居易</p>
        <p>送春君何在，君在山陰署。憶我蘇杭時，春遊亦多處。<br>為君歌往事，豈敢辭勞慮。莫怪言語狂，須知酬答遽。<br>江南臘月半，水凍凝如瘀。寒景尚蒼茫，和風已吹噓。<br>女牆城似灶，雁齒橋如鋸。魚尾上奫淪，草芽生沮洳。<br>律遲太簇管，日緩羲和馭。布澤木龍催，迎春土牛助。<br>雨師習習灑，雲將飄飄翥。四野萬里晴，千山一時曙。<br>杭土麗且康，蘇民富而庶。善惡有懲勸，剛柔無吐茹。<br>兩衙少辭牒，四境稀書疏。俗以勞俫安，政因閒暇著。<br>仙亭日登眺，虎丘時遊豫。尋幽駐旌軒，選勝回賓禦。<br>舟移溪鳥避，樂作林猿覷。池古莫耶沉，石奇羅刹踞。<br>水苗泥易耨，畬粟灰難鋤。紫蕨抽出畦，白蓮埋在淤。<br>萎花紅帶黯，濕葉黃含煙。鏡動波颭菱，雪回風旋絮。<br>手經攀桂馥，齒為嘗梅楚。坐並船腳欹，行多馬蹄跙。<br>聖賢清濁醉，水陸鮮肥飫。魚鱠芥醬調，水葵鹽豉絮。<br>雖微五袴詠，倖免兆人詛。但令樂不荒，何必遊無倨。<br>吳苑僕尋罷，越城公尚據。舊遊幾客存，新宴誰人與。<br>莫空文舉酒，強下何曾箸。江上易優遊，城中多毀譽。<br>分應當自盡，事勿求人恕。我既無子孫，君仍畢婚娶。<br>久為雲雨別，終擬江湖去。范蠡有扁舟，陶潛有籃輿。<br>兩心苦相憶，兩口遙相語。最恨七年春，春來各一處。<br></p></body></html>