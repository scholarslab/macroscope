<!DOCTYPE HTML>
<html lang="en-US">
  <head>
    <meta charset="UTF-8">
    <title>477_7: 《寄荊娘寫真》李涉</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>477_7: 《寄荊娘寫真》李涉</p>
        <p>章華台南莎草齊，長河柳色連金堤。青樓曈曨曙光蚤，<br>梨花滿巷鶯新啼。章台玉顏年十六，小來能唱西梁曲。<br>教坊大使久知名，郢上詞人歌不足。少年才子心相許，<br>夜夜高堂夢雲雨。五銖香帔結同心，三寸紅箋替傳語。<br>緣池並戲雙鴛鴦，田田翠葉紅蓮香。百年恩愛兩相許，<br>一夕不見生愁腸。上清仙女征遊伴，欲從湘靈住河漢。<br>只愁陵谷變人寰，空歎桑田歸海岸。願分精魄定形影，<br>永似銀壺掛金井。召得丹青絕世工，寫真與身真相同。<br>忽然相對兩不語，疑是妝成來鏡中。豈期人願天不違，<br>雲輧卻駐從山歸。畫圖封裹寄箱篋，洞房豔豔生光輝。<br>良人翻作東飛翼，卻遣江頭問消息。經年不得一封書，<br>翠幕雲屏繞空壁。結客有少年，名總身姓江。<br>征帆三千里，前月發豫章。知我別時言，識我馬上郎。<br>恨無羽翼飛，使我徒怨滄波長。開篋取畫圖，<br>寄我形影與客將。如今憔悴不相似，恐君重見生悲傷。<br>蒼梧九疑在何處，斑斑竹淚連瀟湘。<br></p></body></html>