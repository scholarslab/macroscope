<!DOCTYPE HTML>
<html lang="en-US">
  <head>
    <meta charset="UTF-8">
    <title>407_6: 《獻滎陽公詩五十韻》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>407_6: 《獻滎陽公詩五十韻》元稹</p>
        <p>鄭驛騎翩翩，丘門子弟賢。文翁開學日，正禮騁途年。<br>駿骨黃金買，英髦絳帳延。趨風皆蹀足，侍坐各差肩。<br>解榻招徐稚，登樓引仲宣。鳳攢題字扇，魚落講經筵。<br>盛氣河包濟，貞姿嶽柱天。皋夔當五百，鄒魯重三千。<br>科鬥翻騰取，關雎教授先。篆垂朝露滴，詩綴夜珠聯。<br>逸禮多心匠，焚書舊口傳。陳遵修尺牘，阮瑀讓飛箋。<br>中的顏初啟，抽毫踵未旋。森羅萬木合，屬對百花全。<br>詞海跳波湧，文星拂坐懸。戴馮遙避席，祖逖後施鞭。<br>西蜀淩雲賦，東陽詠月篇。勁芟鼇足斷，精貫虱心穿。<br>浩汗神彌王，鷂颺興欲仙。冰壺通皓雪，綺樹眇晴煙。<br>驅駕雷霆走，鋪陳錦繡鮮。清機登穾奧，流韻溢山川。<br>墨客膺潛服，談賓膝誤前。張鱗定摧敗，折角反矜憐。<br>句句推瓊玉，聲聲播管弦。纖新撩造化，澒洞斡陶甄。<br>衛磬琤鍧極，齊竽僭濫偏。空虛慚炙輠，點竄許懷鉛。<br>憊色秋來草，哀吟雨後蟬。自傷魂慘沮，何暇思幽玄。<br>喜到樽罍側，愁親幾案邊。菁華知竭矣，肺腑尚求旃。<br>抵滯渾成醉，徘徊轉慕膻。老歎才漸少，閑苦病相煎。<br>瓦礫難追琢，芻蕘分棄捐。漫勞成懇懇，那得美娟娟。<br>拙劣仍非速，迂愚且異專。移時停筆硯，揮景乏戈鋋。<br>儀舌忻猶在，舒帷誓不褰。會將連獻楚，深恥謬游燕。<br>蒲有臨書葉，韋充讀易編。沙須披見寶，經擬帶耕田。<br>入霧長期閏，持朱本望研。輪轅呈曲直，鑿枘取方圓。<br>呼吸寧徒爾，沾濡豈浪然。過簫資響亮，隨水漲淪漣。<br>惜日看圭短，偷光恨壁堅。勤勤雕朽木，細細導蒙泉。<br>傳癖今應甚，頭風昨已痊。丹青公舊物，一為變蚩妍。<br>　</p></body></html>