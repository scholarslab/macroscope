<!DOCTYPE HTML>
<html lang="en-US">
  <head>
    <meta charset="UTF-8">
    <title>337_11: 《送靈師》韓愈</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>337_11: 《送靈師》韓愈</p>
        <p>佛法入中國，爾來六百年。齊民逃賦役，高士著幽禪。<br>官吏不之制，紛紛聽其然。耕桑日失隸，朝署時遺賢。<br>靈師皇甫姓，胤胄本蟬聯。少小涉書史，早能綴文篇。<br>中間不得意，失跡成延遷。逸志不拘教，軒騰斷牽攣。<br>圍棋鬥白黑，生死隨機權。六博在一擲，梟盧叱迴旋。<br>戰詩誰與敵，浩汗橫戈鋋。飲酒盡百盞，嘲諧思逾鮮。<br>有時醉花月，高唱清且綿。四座鹹寂默，杳如奏湘弦。<br>尋勝不憚險，黔江屢洄沿。瞿塘五六月，驚電讓歸船。<br>怒水忽中裂，千尋墮幽泉。環回勢益急，仰見團團天。<br>投身豈得計，性命甘徒捐。浪沫蹙翻湧，漂浮再生全。<br>同行二十人，魂骨俱坑填。靈師不掛懷，冒涉道轉延。<br>開忠二州牧，詩賦時多傳。失職不把筆，珠璣為君編。<br>強留費日月，密席羅嬋娟。昨者至林邑，使君數開筵。<br>逐客三四公，盈懷贈蘭荃。湖遊泛漭沆，溪宴駐潺湲。<br>別語不許出，行裾動遭牽。鄰州競招請，書劄何翩翩。<br>十月下桂嶺，乘寒恣窺緣。落落王員外，爭迎獲其先。<br>自從入賓館，占吝久能專。吾徒頗攜被，接宿窮歡妍。<br>聽說兩京事，分明皆眼前。縱橫雜謠俗，瑣屑咸羅穿。<br>材調真可惜，朱丹在磨研。方將斂之道，且欲冠其顛。<br>韶陽李太守，高步淩雲煙。得客輒忘食，開囊乞繒錢。<br>手持南曹敘，字重青瑤鐫。古氣參彖系，高標摧太玄。<br>維舟事幹謁，披讀頭風痊。還如舊相識，傾壺暢幽悁。<br>以此複留滯，歸驂幾時鞭。<br></p></body></html>