<!DOCTYPE HTML>
<html lang="en-US">
  <head>
    <meta charset="UTF-8">
    <title>381_19: 《吊盧殷》孟郊</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>381_19: 《吊盧殷》孟郊</p>
        <p>詩人多清峭，餓死抱空山。白雲既無主，飛出意等閒。<br>久病床席屍，護喪童僕孱。故書窮鼠齧，狼藉一室間。<br>君歸新鬼鄉，我面古玉顏。羞見入地時，無人叫追攀。<br>百泉空相吊，日久哀潺潺。<br>唧唧複唧唧，千古一月色。新新複新新，千古一花春。<br>邙風噫孟郊，嵩秋葬盧殷。北邙前後客，相吊為埃塵。<br>北邙棘針草，淚根生苦辛。煙火不自暖，筋力早已貧。<br>幽薦一杯泣，瀉之清洛濱。添為斷腸聲，愁殺長別人。<br>棘針風相號，破碎諸苦哀。苦哀不可聞，掩耳亦入來。<br>哭弦多煎聲，恨涕有餘摧。噫貧氣已焚，噫死心更灰。<br>夢世浮閃閃，淚波深洄洄。薤歌一以去，蒿閉不復開。<br>登封草木深，登封道路微。日月不與光，莓苔空生衣。<br>可憐無子翁，蚍蜉緣病肌。攣臥歲時長，漣漣但幽噫。<br>幽噫虎豹聞，此外相訪稀。至親唯有詩，抱心死有歸。<br>河南韓先生，後君作因依。磨一片嵌岩，書千古光輝。<br>賢人無計校，生苦死徒誇。他名潤子孫，君名潤泥沙。<br>可惜千首文，閃如一朝花。零落難苦言，起坐空驚嗟。<br>耳聞陋巷生，眼見魯山君。餓死始有名，餓名高氛氳。<br>戇叟老壯氣，感之為憂雲。所憂唯一泣，古今相紛紛。<br>平生與君說，逮此俱云云。<br>初識漆鬢髮，爭為新文章。夜踏明月橋，店飲吾曹床。<br>醉啜二杯釀，名鬱一縣香。寺中摘梅花，園裏翦浮芳。<br>高嗜綠蔬羹，意輕肥膩羊。吟哦無滓韻，言語多古腸。<br>白首忽然至，盛年如偷將。清濁俱莫追，何須罵滄浪。<br>前賢多哭酒，哭酒免哭心。後賢試銜之，哀至無不深。<br>少年哭酒時，白髮亦已侵。老年哭酒時，聲韻隨生沉。<br>寄言哭酒賓，勿作登封音。登封徒放聲，天地竟難尋。<br>同人少相哭，異類多相號。始知禽獸癡，卻至天然高。<br>非子病無淚，非父念莫勞。如何裁親疏，用禮如用刀。<br>孤喪鮮匍匐，閉哀抱郁陶。煩他手中葬，誠信焉能褒。<br>嗟嗟無子翁，死棄如脫毛。<br>聖人哭賢人，骨化氣為星。文章飛上天，列宿增晶熒。<br>前古文可數，今人文亦靈。高名稱謫仙，升降曾莫停。<br>有文死更香，無文生亦腥。為君鏗好辭，永傳作謐寧。<br></p></body></html>