<!DOCTYPE HTML>
<html lang="en-US">
  <head>
    <meta charset="UTF-8">
    <title>333_86: 《上劉侍中》楊巨源</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>333_86: 《上劉侍中》楊巨源</p>
        <p>命代生申甫，承家翊禹湯。廟謨膺間氣，師律動清霜。<br>鐘鼎勳庸大，山河誡誓長。英姿淩虎視，逸步壓龍驤。<br>道協陶鈞力，恩回日月光。一言弘社稷，九命備珪璋。<br>政洽軍逾肅，仁敷物已康。朱門重棨戟，丹詔半縑緗。<br>位總雲龍野，師臨涿鹿鄉。射雕天更碧，吹角塞仍黃。<br>深入平夷落，橫行辟漢疆。功垂貞石遠，名映色絲香。<br>斷磧瞻貔武，臨池識鳳凰。舞腰凝綺榭，歌響拂雕梁。<br>杯淨傳鸚鵡，裘鮮照鷫鸘。吟詩白羽扇，校獵綠沈槍。<br>風景佳人地，煙沙壯士場。幕中邀謝鑒，麾下得周郎。<br>珠影含空徹，瓊枝映座芳。王渾知武子，陳寔獎元方。<br>富貴春無限，歡娛夜未央。管弦隨玉帳，尊俎奉金章。<br>俗理寧因勸，邊城詎假防。軍容雄朔漠，公望冠岩廊。<br>分野鄰孤島，京坻溢萬廂。曙華分碣石，秋色入衡陽。<br>城遠迷玄兔，川明辯白狼。忠賢多感激，今古共蒼茫。<br>堤擁紅蕖豔，橋分翠柳行。軒車紛自至，亭館鬱相當。<br>珍簟回煩暑，層軒引早涼。聽琴知思靜，說劍覺神揚。<br>佳景燕臺上，清輝鄭驛傍。鼓鼙喧北裏，珪玉映東床。<br>敢衒由之瑟，甘循賜也牆。官微思假路，戰勝忝升堂。<br>欲奮三年翼，頻回一夕腸。消憂期酒聖，乘興任詩狂。<br>海內栽桃李，天涯荷稻粱。升沈門下意，誰道在蒼蒼。<br></p></body></html>