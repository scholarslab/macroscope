<!DOCTYPE HTML>
<html lang="en-US">
  <head>
    <meta charset="UTF-8">
    <title>383_28: 《祭退之》張籍</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>383_28: 《祭退之》張籍</p>
        <p>嗚呼吏部公，其道誠巍昂。生為大賢姿，天使光我唐。<br>德義動鬼神，鑒用不可詳。獨得雄直氣，發為古文章。<br>學無不該貫，吏治得其方。三次論諍退，其志亦剛強。<br>再使平山東，不言所謀臧。薦待皆寒羸，但取其才良。<br>親朋有孤稚，婚姻有辦營。如彼天有鬥，人可為信常。<br>如彼歲有春，物宜得華昌。哀哉未申施，中年遽殂喪。<br>朝野良共哀，矧於知舊腸。籍在江湖間，獨以道自將。<br>學詩為眾體，久乃溢笈囊。略無相知人，黯如霧中行。<br>北遊偶逢公，盛語相稱明。名因天下聞，傳者入歌聲。<br>公領試士司，首薦到上京。一來遂登科，不見苦貢場。<br>觀我性樸直，乃言及平生。由茲類朋黨，骨肉無以當。<br>坐令其子拜，常呼幼時名。追招不隔日，繼踐公之堂。<br>出則連轡馳，寢則對榻床。搜窮古今書，事事相酌量。<br>有花必同尋，有月必同望。為文先見草，釀熟偕共觴。<br>新果及異鮭，無不相待嘗。到今三十年，曾不少異更。<br>公文為時師，我亦有微聲。而後之學者，或號為韓張。<br>我官麟台中，公為大司成。念此委末秩，不能力自揚。<br>特狀為博士，始獲升朝行。未幾享其資，遂忝南宮郎。<br>是事賴拯扶，如屋有棟樑。去夏公請告，養疾城南莊。<br>籍時官休罷，兩月同遊翔。黃子陂岸曲，地曠氣色清。<br>新池四平漲，中有蒲荇香。北台臨稻疇，茂柳多陰涼。<br>板亭坐垂釣，煩苦稍已平。共愛池上佳，聯句舒遐情。<br>偶有賈秀才，來茲亦同並。移船入南溪，東西縱篙撐。<br>劃波激船舷，前後飛鷗鶬。回入潭瀨下，網截鯉與魴。<br>踏沙掇水蔬，樹下烝新粳。日來相與嬉，不知暑日長。<br>柴翁攜童兒，聚觀於岸傍。月中登高灘，星漢交垂芒。<br>釣車擲長線，有獲齊歡驚。夜闌乘馬歸，衣上草露光。<br>公為遊溪詩，唱詠多慨慷。自期此可老，結社於其鄉。<br>籍受新官詔，拜恩當入城。公因同歸還，居處隔一坊。<br>中秋十六夜，魄圓天差晴。公既相邀留，坐語於階楹。<br>乃出二侍女，合彈琵琶箏。臨風聽繁絲，忽遽聞再更。<br>顧我數來過，是夜涼難忘。公疾浸日加，孺人視藥湯。<br>來候不得宿，出門每回遑。自是將重危，車馬候縱橫。<br>門僕皆逆遣，獨我到寢房。公有曠達識，生死為一綱。<br>及當臨終晨，意色亦不荒。贈我珍重言，傲然委衾裳。<br>公比欲為書，遺約有修章。令我署其末，以為後事程。<br>家人號于前，其書不果成。子符奉其言，甚於親使令。<br>魯論未訖注，手跡今微茫。新亭成未登，閉在莊西廂。<br>書劄與詩文，重疊我笥盈。頃息萬事盡，腸情多摧傷。<br>舊塋盟津北，野窆動鼓鉦。柳車一出門，終天無回箱。<br>籍貧無贈貲，曷用申哀誠。衣器陳下帳，醪餌奠堂皇。<br>明靈庶鑒知，仿佛斯來饗。<br></p></body></html>