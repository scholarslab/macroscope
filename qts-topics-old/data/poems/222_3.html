<!DOCTYPE HTML>
<html lang="en-US">
  <head>
    <meta charset="UTF-8">
    <title>222_3: 《八哀詩。贈左僕射鄭國公嚴公武》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>222_3: 《八哀詩。贈左僕射鄭國公嚴公武》杜甫</p>
        <p>鄭公瑚璉器，華岳金天晶。昔在童子日，已聞老成名。<br>嶷然大賢後，複見秀骨清。開口取將相，小心事友生。<br>閱書百紙盡，落筆四座驚。曆職匪父任，嫉邪常力爭。<br>漢儀尚整肅，胡騎忽縱橫。飛傳自河隴，逢人問公卿。<br>不知萬乘出，雪涕風悲鳴。受詞劍閣道，謁帝蕭關城。<br>寂寞雲台仗，飄颻沙塞旌。江山少使者，笳鼓凝皇情。<br>壯士血相視，忠臣氣不平。密論貞觀體，揮發岐陽征。<br>感激動四極，聯翩收二京。西郊牛酒再，原廟丹青明。<br>匡汲俄寵辱，衛霍竟哀榮。四登會府地，三掌華陽兵。<br>京兆空柳色，尚書無履聲。群烏自朝夕，白馬休橫行。<br>諸葛蜀人愛，文翁儒化成。公來雪山重，公去雪山輕。<br>記室得何遜，韜鈐延子荊。四郊失壁壘，虛館開逢迎。<br>堂上指圖畫，軍中吹玉笙。豈無成都酒，憂國只細傾。<br>時觀錦水釣，問俗終相並。意待犬戎滅，人藏紅粟盈。<br>以茲報主願，庶或裨世程。炯炯一心在，沉沉二豎嬰。<br>顏回竟短折，賈誼徒忠貞。飛旐出江漢，孤舟輕荊衡。<br>虛無馬融笛，悵望龍驤塋。空餘老賓客，身上愧簪纓。<br></p></body></html>