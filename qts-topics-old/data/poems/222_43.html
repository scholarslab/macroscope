<!DOCTYPE HTML>
<html lang="en-US">
  <head>
    <meta charset="UTF-8">
    <title>222_43: 《別李義》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>222_43: 《別李義》杜甫</p>
        <p>神堯十八子，十七王其門。道國洎舒國，督唯親弟昆。<br>中外貴賤殊，余亦忝諸孫。丈人嗣三葉，之子白玉溫。<br>道國繼德業，請從丈人論。丈人領宗卿，肅穆古制敦。<br>先朝納諫諍，直氣橫乾坤。子建文筆壯，河間經術存。<br>爾克富詩禮，骨清慮不喧。洗然遇知己，談論淮湖奔。<br>憶昔初見時，小襦繡芳蓀。長成忽會面，慰我久疾魂。<br>三峽春冬交，江山雲霧昏。正宜且聚集，恨此當離尊。<br>莫怪執杯遲，我衰涕唾煩。重問子何之，西上岷江源。<br>願子少幹謁，蜀都足戎軒。誤失將帥意，不如親故恩。<br>少年早歸來，梅花已飛翻。努力慎風水，豈惟數盤飧。<br>猛虎臥在岸，蛟螭出無痕。王子自愛惜，老夫困石根。<br>生別古所嗟，發聲為爾吞。<br></p></body></html>