<!DOCTYPE HTML>
<html lang="en-US">
  <head>
    <meta charset="UTF-8">
    <title>480_9: 《逾嶺嶠止荒陬抵高要》李紳</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>480_9: 《逾嶺嶠止荒陬抵高要》李紳</p>
        <p>天將南北分寒燠，北被羔裘南卉服。寒氣凝為戎虜驕，<br>炎蒸結作蟲虺毒。周王止化惟荊蠻，漢武鑿遠通孱顏。<br>南標銅柱限荒徼，五嶺從茲窮險艱。衡山截斷炎方北，<br>回雁峰南瘴煙黑。萬壑奔傷溢作瀧，湍飛浪激如繩直。<br>千崖傍聳猿嘯悲，丹蛇玄虺潛蜲蛇。瀧夫擬楫劈高浪，<br>瞥忽浮沉如電隨。嶺頭刺竹蒙籠密，火拆紅蕉焰燒日。<br>嶺上泉分南北流，行人照水愁腸骨。陰森石路盤縈紆，<br>雨寒日暖常斯須。瘴雲暫卷火山外，蒼茫海氣窮番禺。<br>鷓鴣猿鳥聲相續，椎髻嘵呼同戚促。百處溪灘異雨晴，<br>四時雷電迷昏旭。魚腸雁足望緘封，地遠三江嶺萬重。<br>魚躍豈通清遠峽，雁飛難渡漳江東。雲蒸地熱無霜霰，<br>桃李冬華匪時變。天際長垂飲澗虹，簷前不去銜泥燕。<br>幸逢雷雨蕩妖昏，提挈悲歡出海門。西日眼明看少長，<br>北風身醒辨寒溫。賈生謫去因前席，痛哭書成竟何益。<br>物忌忠良表是非，朝驅絳灌為讎敵。明皇聖德異文皇，<br>不使無辜困鬼方。漢日傅臣終委棄，如今衰叟重輝光。<br>高明白日恩深海，齒發雖殘壯心在。空愧駑駘異一毛，<br>無令朽骨慚千載。<br></p></body></html>