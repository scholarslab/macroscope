<!DOCTYPE HTML>
<html lang="en-US">
  <head>
    <meta charset="UTF-8">
    <title>414_23: 《西歸絕句十二首》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>414_23: 《西歸絕句十二首》元稹</p>
        <p>雙堠頻頻減去程，漸知身得近京城。<br>春來愛有歸鄉夢，一半猶疑夢裏行。<br>五年江上損容顏，今日春風到武關。<br>兩紙京書臨水讀，小桃花樹滿商山。<br>同歸諫院韋丞相，共貶河南亞大夫。<br>今日還鄉獨憔悴，幾人憐見白髭須。<br>只去長安六日期，多應及得杏花時。<br>春明門外誰相待，不夢閒人夢酒卮。<br>白頭歸舍意如何，賀處無窮吊亦多。<br>左降去時裴相宅，舊來車馬幾人過。<br>還鄉何用淚沾襟，一半雲霄一半沉。<br>世事漸多饒悵望，舊曾行處便傷心。<br>閒遊寺觀從容到，遍問親知次第尋。<br>腸斷裴家光德宅，無人掃地戟門深。<br>一世營營死是休，生前無事定無由。<br>不知山下東流水，何事長須日夜流。<br>今朝西渡丹河水，心寄丹河無限愁。<br>若到莊前竹園下，殷勤為繞故山流。<br>寒窗風雪擁深爐，彼此相傷指白須。<br>一夜思量十年事，幾人強健幾人無。<br>雲覆藍橋雪滿溪，須臾便與碧峰齊。<br>風回面市連天合，凍壓花枝著水低。<br>寒花帶雪滿山腰，著柳冰珠滿碧條。<br>天色漸明回一望，玉塵隨馬度藍橋。<br></p></body></html>