<!DOCTYPE HTML>
<html lang="en-US">
  <head>
    <meta charset="UTF-8">
    <title>354_27: 《送李策秀才還湖南，因寄幕中親故兼簡衡州呂八郎中》劉禹錫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>354_27: 《送李策秀才還湖南，因寄幕中親故兼簡衡州呂八郎中》劉禹錫</p>
        <p>深春風日淨，晝長幽鳥鳴。僕夫前致詞，門有白麵生。<br>攝衣相問訊，解帶坐南榮。端志見眉睫，苦言發精誠。<br>因出懷中文，調孤詞亦清。悄如促柱弦，掩抑多不平。<br>乃言本蜀士，世降岷山靈。前人秉藝文，高視來上京。<br>曳綬司徒府，所從信國楨。析薪委寶林，善響繼家聲。<br>何處翳附郭，幾人思郈成。雲天望喬木，風水悲流萍。<br>前與計吏西，始列貢士名。森然就筆劄，從試春官卿。<br>帝城岐路多，萬足伺晨星。茫茫風塵中，工拙同有營。<br>寒女勞夜織，山苗榮寸莖。侯門方擊鐘，衣褐誰將迎。<br>弱羽果摧頹，壯心鬱怦怦。諒無蟠木容，聊複蓬累行。<br>昨日訊靈龜，繇言利艱貞。當求舍拔中，必在審己明。<br>誓將息薄游，焦思窮筆精。蒔蘭在幽渚，安得揚芬馨。<br>曰餘摧落者，散質負華纓。一聆苦辛詞，再動伊鬱情。<br>身棄言不動，愛才心尚驚。恨無羊角風，使爾化北溟。<br>論罷情益親，涉旬忘歸程。日攜邑中客，閑眺江上城。<br>晝憩命金罍，宵談轉璿衡。熏風香麈尾，月露濡桃笙。<br>忽被戒羸驂，薄言事南征。火雲蔚千里，旅思浩已盈。<br>湘江含碧虛，衡嶺浮翠晶。豈伊山水異，適與人事並。<br>油幕侶昆丘，粲然疊瑤瓊。庾樓見清月，孔坐多綠醽。<br>複有衡山守，本自雲龍庭。抗志在靈府，發越侔咸英。<br>一揮出滎陽，惠彼嗤嗤氓。隼旟辭灞水，居者皆涕零。<br>惟昔與伊人，交歡經宿齡。一從雲雨散，滋我鄙吝萌。<br>北渚不堪愁，南音誰複聽。離憂若去水，浩漾無時停。<br>嘗聞祝融峰，上有神禹銘。古石琅玕姿，秘文螭虎形。<br>聖功奠遠服，神物擁休禎。賢人在其下，仿佛疑蓬瀛。<br>君行曆郡齋，大袂拂雙旌。飾容遇朗鑒，肝鬲可以呈。<br>昔日馬相如，臨邛坐盡傾。勉君刷羽翰，蚤取淩青冥。<br></p></body></html>