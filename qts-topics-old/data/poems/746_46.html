<!DOCTYPE HTML>
<html lang="en-US">
  <head>
    <meta charset="UTF-8">
    <title>746_46: 《竹十一首》陳陶</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>746_46: 《竹十一首》陳陶</p>
        <p>不厭東溪綠玉君，天壇雙鳳有時聞。<br>一峰曉似朝仙處，青節森森倚絳雲。<br>萬枝朝露學瀟湘，杳靄孤亭白石涼。<br>誰道乖龍不得雨，春雷入地馬鞭狂。<br>嘯入新篁一裏行，萬竿如甕鎖龍泓。<br>驚巢翡翠無尋處，閑倚雲根刻姓名。<br>青嵐帚亞思吾祖，綠潤偏多憶蔡邕。<br>長聽南園風雨夜，恐生鱗甲盡為龍。<br>迸玉閑抽上釣磯，翠苗番次脫霞衣。<br>山童泥乞青驄馬，騎過春泉掣手飛。<br>須題內史琅玕塢，幾醉山陽瑟瑟村。<br>剩養萬莖將掃俗，莫教凡鳥鬧雲門。<br>一溪雲母間靈花，似到封侯逸士家。<br>誰識雌雄九成律，子喬丹井在深涯。<br>燕燕雛時紫米香，野溪羞色過東牆。<br>諸兒莫拗成蹊筍，從結高籠養鳳凰。<br>一節呼龍萬里秋，數莖垂海六鼇愁。<br>更須瀑布峰前種，雲裏闌幹過子猷。<br>丘壑誰堪話碧鮮，靜尋春譜認嬋娟。<br>會當小殺青瑤簡，圖寫龜魚把上天。<br>玄圃千春閉玉叢，湛陽一祖碧雲空。<br>不須騷屑愁江島，今日南枝在國風。<br></p></body></html>