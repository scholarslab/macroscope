<!DOCTYPE HTML>
<html lang="en-US">
  <head>
    <meta charset="UTF-8">
    <title>55_1: 《倬彼我系》王勃</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>55_1: 《倬彼我系》王勃</p>
        <p>倬彼我系，出自有周。分疆錫社，派別支流。<br>居衛仕宋，臣嬴相劉。乃武乃文，或公或侯。<br>晉曆崩坼，衣冠擾弊。粵自太原，播徂江澨。<br>禮喪賢隱，時屯道閉。王室如毀，生人多殪。<br>伊我有器，思逢其主。自東施西，擇木開宇。<br>田彼河曲，家乎汾浦。天未厭亂，吾將誰輔。<br>伊我祖德，思濟九埏。不常厥所，於茲五遷。<br>欲及時也，夫豈願焉。其位雖屈，其言則傳。<br>爰述帝制，大搜王道。曰天曰人，是祖是考。<br>禮樂鹹若，詩書具草。貽厥孫謀，永為家寶。<br>伊餘小子，信慚明哲。彼網有條，彼車有轍。<br>思屏人事，克終前烈。于嗟代網，卒餘來絏。<br>來絏伊何，謂餘曰仕。我瞻先達，三十方起。<br>夫豈不懷，高山仰止。願言毓德，啜菽飲水。<br>有鳥反哺，其聲嗷嗷。言念舊德，憂心忉忉。<br>今我不養，歲月其滔。黽勉從役，豈敢告勞。<br>從役伊何，薄求卑位。告勞伊何，來參卿事。<br>名存實爽，負信愆義。靜言遐思，中心是愧。<br></p></body></html>