<!DOCTYPE HTML>
<html lang="en-US">
  <head>
    <meta charset="UTF-8">
    <title>685_28: 《個人三十韻》吳融</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>685_28: 《個人三十韻》吳融</p>
        <p>嫋嫋複盈盈，何年墜玉京。見人還道姓，羞客不稱名。<br>故事諳金穀，新居近石城。臉橫秋水溢，眉拂遠山晴。<br>粉薄塗雲母，簪寒篸水晶。催來兩槳送，怕起五絲縈。<br>髻學盤桓綰，床依宛轉成。博山凝霧重，油壁隱車輕。<br>額點梅花樣，心通棘刺情。搔頭邀顧遇，約指到平生。<br>魚網徐徐襞，螺卮淺淺傾。芙蓉褥已展，豆蔻水休更。<br>趙女憐膠膩，丁娘愛燭明。炷香龍薦腦，辟魘虎輸精。<br>管咽參差韻，弦嘈倰僜聲。花殘春寂寂，月落漏丁丁。<br>柳絮聯章敏，椒花屬思清。剪羅成彩字，銷蠟脫珠纓。<br>邂逅當投佩，艱難莫拊楹。熨來身熱定，舐得面痕平。<br>匣鏡金螭怒，簾旌繡獸獰。頸長堪鶴並，腰細任蜂爭。<br>滴淚泉饒竭，論心石未貞。必雙成鳳去，豈獨化蟬鳴。<br>書遠腸空斷，樓高膽易驚。數錢紅帶結，鬥草蒨裙盛。<br>袂柳闌幹小，侵波略彴橫。夜愁遙寄雁，曉夢半和鶯。<br>翼只思鶼比，根長羨藕並。可憐衣帶緩，休賦重行行。<br></p></body></html>