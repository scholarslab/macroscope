<!DOCTYPE HTML>
<html lang="en-US">
  <head>
    <meta charset="UTF-8">
    <title>432_30: 《初與元九別後忽夢見之及寤而書適至兼寄桐花詩…此寄》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>432_30: 《初與元九別後忽夢見之及寤而書適至兼寄桐花詩…此寄》白居易</p>
        <p>永壽寺中語，新昌坊北分。歸來數行淚，悲事不悲君。<br>悠悠藍田路，自去無消息。計君食宿程，已過商山北。<br>昨夜雲四散，千里同月色。曉來夢見君，應是君相憶。<br>夢中握君手，問君意何如。君言苦相憶，無人可寄書。<br>覺來未及說，叩門聲冬冬。言是商州使，送君書一封。<br>枕上忽驚起，顛倒著衣裳。開緘見手劄，一紙十三行。<br>上論遷謫心，下說離別腸。心腸都未盡，不暇敘炎涼。<br>雲作此書夜，夜宿商州東。獨對孤燈坐，陽城山館中。<br>夜深作書畢，山月向西斜。月下何所有，一樹紫桐花。<br>桐花半落時，複道正相思。殷勤書背後，兼寄桐花詩。<br>桐花詩八韻，思緒一何深。以我今朝意，憶君此夜心。<br>一章三遍讀，一句十回吟。珍重八十字，字字化為金。<br></p></body></html>