<!DOCTYPE HTML>
<html lang="en-US">
  <head>
    <meta charset="UTF-8">
    <title>363_13: 《曆陽書事七十韻》劉禹錫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>363_13: 《曆陽書事七十韻》劉禹錫</p>
        <p>一夕為湖地，千年列郡名。霸王迷路處，亞父所封城。<br>漢置東南尉，梁分肘腋兵。本吳風俗剽，兼楚語音傖。<br>沸井今無湧，烏江舊有名。土台游柱史，石室隱彭鏗。<br>曹操祠猶在，濡須塢未平。海潮隨月大，江水應春生。<br>憶昨深山裏，終朝看火耕。魚書來北闕，鷁首下南荊。<br>雲雨巫山暗，蕙蘭湘水清。章華樹已失，鄂渚草來迎。<br>廬阜香爐出，湓城粉堞明。雁飛彭蠡暮，鴉噪大雷晴。<br>平野分風使，恬和趁夜程。貴池登陸峻，舂穀渡橋鳴。<br>駱驛主人問，悲歡故舊情。幾年方一面，蔔晝便三更。<br>助喜杯盤盛，忘機笑語訇。管清疑警鶴，弦巧似嬌鶯。<br>熾炭烘蹲獸，華茵織鬥鯨。回裾飄霧雨，急節墮瓊英。<br>斂黛凝愁色，施鈿耀翠晶。容華本南國，妝束學西京。<br>日落方收鼓，天寒更炙笙。促筵交履舄，痛飲倒簪纓。<br>謔浪容優孟，嬌憐許智瓊。蔽明添翠帟，命燭拄金莖。<br>坐久羅衣皺，杯頻粉面騂。興來從請曲，意墮即飛觥。<br>令急重須改，歡馮醉盡呈。詰朝還選勝，來日又尋盟。<br>道別殷勤惜，邀筵次第爭。唯聞嗟短景，不復有餘酲。<br>眾散扃朱戶，相攜話素誠。晤言猶亹亹，殘漏自丁丁。<br>出祖千夫擁，行廚五熟烹。離亭臨野水，別思入哀箏。<br>接境人情洽，方冬饌具精。中流為界道，隔岸數飛甍。<br>沙浦王渾鎮，滄洲謝脁城。望夫人化石，夢帝日環營。<br>半渡趨津吏，緣堤簇郡甿。場黃堆晚稻，籬碧見冬菁。<br>裏社爭來獻，壺漿各自擎。鴟夷傾底寫，粔籹鬥成□。<br>採石風傳柝，新林暮擊鉦。繭綸牽撥剌，犀焰照澄泓。<br>露冕觀原野，前驅抗旆旌。分庭展賓主，望闕拜恩榮。<br>比屋惸嫠輩，連年水旱並。遐思常後已，下令必先庚。<br>遠岫低屏列，支流曲帶縈。湖魚香勝肉，官酒重於餳。<br>憶昔泉源變，斯須地軸傾。雞籠為石顆，龜眼入泥坑。<br>事系人風重，官從物論輕。江春俄澹蕩，樓月幾虧盈。<br>柳長千絲宛，田塍一線絣。遊魚將婢從，野雉見媒驚。<br>波淨攢鳧鵲，洲香發杜蘅。一鐘菰葑米，千里水葵羹。<br>受譴時方久，分憂政未成。比瓊雖碌碌，于鐵尚錚錚。<br>早忝登三署，曾聞奏六英。無能甘負弩，不慎在提衡。<br>口語成中遘，毛衣阻上征。時聞關利鈍，智亦有聾盲。<br>昔愧山東妙，今慚海內兄。後來登甲乙，早已在蓬瀛。<br>心托秦明鏡，才非楚白珩。齒衰親藥物，宦薄傲公卿。<br>捧日皆元老，宣風盡大彭。好令朝集使，結束赴新正。<br></p></body></html>