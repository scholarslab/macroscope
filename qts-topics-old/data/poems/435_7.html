<!DOCTYPE HTML>
<html lang="en-US">
  <head>
    <meta charset="UTF-8">
    <title>435_7: 《醉後走筆酬劉五主簿長句之贈兼簡張大賈二十四先輩昆季》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>435_7: 《醉後走筆酬劉五主簿長句之贈兼簡張大賈二十四先輩昆季》白居易</p>
        <p>劉兄文高行孤立，十五年前名翕習。是時相遇在符離，<br>我年二十君三十。得意忘年心跡親，寓居同縣日知聞。<br>衡門寂寞朝尋我，古寺蕭條暮訪君。朝來暮去多攜手，<br>窮巷貧居何所有。秋燈夜寫聯句詩，春雪朝傾暖寒酒。<br>陴湖綠愛白鷗飛，濉水清憐紅鯉肥。偶語閑攀芳樹立，<br>相扶醉蹋落花歸。張賈弟兄同裏巷，乘閑數數來相訪，<br>雨天連宿草堂中，月夜徐行石橋上。我年漸長忽自驚，<br>鏡中冉冉髭須生。心畏後時同勵志，身牽前事各求名。<br>問我棲棲何所適，鄉人薦為鹿鳴客。二千里別謝交遊，<br>三十韻詩慰行役。出門可憐唯一身，敝裘瘦馬入咸秦。<br>冬冬街鼓紅塵暗，晚到長安無主人。二賈二張與余弟，<br>驅車邐迤來相繼。操詞握賦為干戈，鋒銳森然勝氣多。<br>齊入文場同苦戰，五人十載九登科。二張得雋名居甲，<br>美退爭雄重告捷。棠棣輝榮並桂枝，芝蘭芳馥和荊葉。<br>唯有沅犀屈未伸，握中自謂駭雞珍。三年不鳴鳴必大，<br>豈獨駭雞當駭人。元和運啟千年聖，同遇明時餘最幸。<br>始辭秘閣吏王畿，遽列諫垣升禁闈。蹇步何堪鳴佩玉，<br>衰容不稱著朝衣。閶闔晨開朝百辟，冕旒不動香煙碧。<br>步登龍尾上虛空，立去天顏無咫尺。宮花似雪從乘輿，<br>禁月如霜坐直廬。身賤每驚隨內宴，才微常愧草天書。<br>晚松寒竹新昌第，職居密近門多閉。日暮銀台下直回，<br>故人到門門暫開。回頭下馬一相顧，塵土滿衣何處來。<br>斂手炎涼敘未畢，先說舊山今悔出。岐陽旅宦少歡娛，<br>江左羈遊費時日。贈我一篇行路吟，吟之句句披沙金。<br>歲月徒催白髮貌，泥塗不屈青雲心。誰會茫茫天地意，<br>短才獲用長才棄。我隨鵷鷺入煙雲，謬上丹墀為近臣。<br>君同鸞鳳棲荊棘，猶著青袍作選人。惆悵知賢不能薦，<br>徒為出入蓬萊殿。月慚諫紙二百張，歲愧俸錢三十萬。<br>大底浮榮何足道，幾度相逢即身老。且傾鬥酒慰羈愁，<br>重話符離問舊遊。北巷鄰居幾家去，東林舊院何人住。<br>武裏村花落複開，流溝山色應如故。感此酬君千字詩，<br>醉中分手又何之。須知通塞尋常事，莫歎浮沉先後時。<br>慷慨臨歧重相勉，殷勤別後加餐飯。<br>君不見買臣衣錦還故鄉，五十身榮未為晚。<br></p></body></html>