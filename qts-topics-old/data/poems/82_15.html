<!DOCTYPE HTML>
<html lang="en-US">
  <head>
    <meta charset="UTF-8">
    <title>82_15: 《江南曲八首》劉希夷</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>82_15: 《江南曲八首》劉希夷</p>
        <p>暮宿南洲草，晨行北岸林。日懸滄海闊，水隔洞庭深。<br>煙景無留意，風波有異潯。歲遊難極目，春戲易為心。<br>朝夕無榮遇，芳菲已滿襟。<br>豔唱潮初落，江花露未晞。春洲驚翡翠，朱服弄芳菲。<br>畫舫煙中淺，青陽日際微。錦帆衝浪濕，羅袖拂行衣。<br>含情罷所采，相嘆惜流暉。<br>君為隴西客，妾遇江南春。朝遊含靈果，夕采弄風蘋。<br>果氣時不歇，蘋花日自新。以此江南物，持贈隴西人。<br>空盈萬里懷，欲贈竟無因。<br>皓如楚江月，靄若吳岫雲。波中自皎鏡，山上亦氤氳。<br>明月留照妾，輕雲持贈君。山川各離散，光氣乃殊分。<br>天涯一為別，江北不相聞。<br>艤舟乘潮去，風帆振早涼。潮平見楚甸，天際望維揚。<br>洄溯經千里，煙波接兩鄉。雲明江嶼出，日照海流長。<br>此中逢歲晏，浦樹落花芳。<br>暮春三月晴，維揚吳楚城。城臨大江汜，回映洞浦清。<br>晴雲曲金閣，珠樓碧煙裏。月明芳樹群鳥飛，<br>風過長林雜花起。可憐離別誰家子，於此一至情何已。<br>北堂紅草盛茸，南湖碧水照芙蓉。朝游暮起金花盡，<br>漸覺羅裳珠露濃。自惜妍華三五歲，已歎關山千萬重。<br>人情一去無還日，欲贈懷芳怨不逢。<br>憶昔江南年盛時，平生怨在長洲曲。冠蓋星繁江水上，<br>沖風摽落洞庭淥。落花兩袖紅紛紛，朝霞高閣洗晴雲。<br>誰言此處嬋娟子，珠玉為心以奉君。<br></p></body></html>