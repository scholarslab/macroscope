<!DOCTYPE HTML>
<html lang="en-US">
  <head>
    <meta charset="UTF-8">
    <title>214_54: 《真定即事，奉贈韋使君二十八韻》高適</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>214_54: 《真定即事，奉贈韋使君二十八韻》高適</p>
        <p>飄泊懷書客，遲回此路隅。問津驚棄置，投刺忽踟躕。<br>方伯恩彌重，蒼生詠已蘇。郡稱廉叔度，朝議管夷吾。<br>乃繼三台側，仍將四嶽俱。江山澄氣象，崖谷倚冰壺。<br>詔寵金門策，官榮葉縣鳧。擢才登粉署，飛步躡雲衢。<br>起草徵調墨，焚香即宴娛。光華揚盛矣，霄漢在茲乎。<br>隱軫推公望，逶迤協帝俞。軒車辭魏闕，旌節副幽都。<br>始佩仙郎印，俄兼太守符。尤多蜀郡理，更得潁川謨。<br>城邑推雄鎮，山川列簡圖。舊燕當絕漠，全趙對平蕪。<br>曠野何彌漫，長亭複鬱紆。始泉遺俗近，活水戰場無。<br>月換思鄉陌，星回記鬥樞。歲容歸萬象，和氣發鴻爐。<br>淪落而誰遇，棲遑有是夫。不才羞擁腫，幹祿謝侏儒。<br>契闊慚行邁，羈離憶友于。田園同季子，儲蓄異陶朱。<br>方欲呈高義，吹噓揖大巫。永懷吐肝膽，猶憚阻榮枯。<br>解榻情何限，忘言道未殊。從來貴縫掖，應是念窮途。<br></p></body></html>