<!DOCTYPE HTML>
<html lang="en-US">
  <head>
    <meta charset="UTF-8">
    <title>170_23: 《贈張相鎬二首（時逃難在宿松山作。蕭士贇雲下八首偽）》李白</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>170_23: 《贈張相鎬二首（時逃難在宿松山作。蕭士贇雲下八首偽）》李白</p>
        <p>神器難竊弄，天狼窺紫宸。六龍遷白日，四海暗胡塵。<br>昊穹降元宰，君子方經綸。澹然養浩氣，欻起持大鈞。<br>秀骨象山嶽，英謀合鬼神。佐漢解鴻門，生唐為後身。<br>擁旄秉金鉞，伐鼓乘朱輪。虎將如雷霆，總戎向東巡。<br>諸侯拜馬首，猛士騎鯨鱗。澤被魚鳥悅，令行草木春。<br>聖智不失時，建功及良辰。醜虜安足紀，可貽幗與巾。<br>倒瀉溟海珠，盡為入幕珍。馮異獻赤伏，鄧生倏來臻。<br>庶同昆陽舉，再睹漢儀新。昔為管將鮑，中奔吳隔秦。<br>一生欲報主，百代思榮親。其事竟不就，哀哉難重陳。<br>臥病宿松山，蒼茫空四鄰。風雲激壯志，枯槁驚常倫。<br>聞君自天來，目張氣益振。亞夫得劇孟，敵國空無人。<br>捫虱對桓公，願得論悲辛。大塊方噫氣，何辭鼓青蘋。<br>斯言倘不合，歸老漢江濱。<br>本家隴西人，先為漢邊將。功略蓋天地，名飛青雲上。<br>苦戰竟不侯，富年頗惆悵。世傳崆峒勇，氣激金風壯。<br>英烈遺厥孫，百代神猶王。十五觀奇書，作賦淩相如。<br>龍顏惠殊寵，麟閣憑天居。晚途未雲已，蹭蹬遭讒毀。<br>想像晉末時，崩騰胡塵起。衣冠陷鋒鏑，戎虜盈朝市。<br>石勒窺神州，劉聰劫天子。撫劍夜吟嘯，雄心日千里。<br>誓欲斬鯨鯢，澄清洛陽水。六合灑霖雨，萬物無凋枯。<br>我揮一杯水，自笑何區區。因人恥成事，貴欲決良圖。<br>滅虜不言功，飄然陟蓬壺。惟有安期舄，留之滄海隅。<br></p></body></html>