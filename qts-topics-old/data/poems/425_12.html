<!DOCTYPE HTML>
<html lang="en-US">
  <head>
    <meta charset="UTF-8">
    <title>425_12: 《贈友五首》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>425_12: 《贈友五首》白居易</p>
        <p>一年十二月，每月有常令。君出臣奉行，謂之握金鏡。<br>由茲六氣順，以遂萬物性。時令一反常，生靈受其病。<br>周漢德下衰，王風始不競。又從斬晁錯，諸侯益強盛。<br>百里不同禁，四時自為政。盛夏興土功，方春剿人命。<br>誰能救其失，待君佐邦柄。峨峨象魏門，懸法彝倫正。<br>銀生楚山曲，金生鄱溪濱。南人棄農業，求之多苦辛。<br>披砂複鑿石，矻矻無冬春。手足盡皴胝，愛利不愛身。<br>畬田既慵斫，稻田亦懶耘。相攜作遊手，皆道求金銀。<br>畢竟金與銀，何殊泥與塵。且非衣食物，不濟饑寒人。<br>棄本以趨末，日富而歲貧。所以先聖王，棄藏不為珍。<br>誰能反古風，待君秉國鈞。捐金複抵璧，勿使勞生民。<br>私家無錢爐，平地無銅山。胡為秋夏稅，歲歲輸銅錢。<br>錢力日已重，農力日已殫。賤糶粟與麥，賤貿絲與綿。<br>歲暮衣食盡，焉得無饑寒。吾聞國之初，有制垂不刊。<br>庸必算丁口，租必計桑田。不求土所無，不強人所難。<br>量入以為出，上足下亦安。兵興一變法，兵息遂不還。<br>使我農桑人，憔悴畎畝間。誰能革此弊，待君秉利權。<br>複彼租庸法，令如貞觀年。<br>京師四方則，王化之本根。長吏久於政，然後風教敦。<br>如何尹京者，遷次不逡巡。請君屈指數，十年十五人。<br>科條日相矯，吏力亦已勤。寬猛政不一，民心安得淳。<br>九州雍為首，群牧之所遵。天下率如此，何以安吾民。<br>誰能變此法，待君贊彌綸。慎擇循良吏，令其長子孫。<br>三十男有室，二十女有歸。近代多離亂，婚姻多過期。<br>嫁娶既不早，生育常苦遲。兒女未成人，父母已衰羸。<br>凡人貴達日，多在長大時。欲報親不待，孝心無所施。<br>哀哉三牲養，少得及庭闈。惜哉萬鐘粟，多用飽妻兒。<br>誰能正婚禮，待君張國維。庶使孝子心，皆無風樹悲。<br></p></body></html>