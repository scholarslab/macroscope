<!DOCTYPE HTML>
<html lang="en-US">
  <head>
    <meta charset="UTF-8">
    <title>746_28: 《續古二十九首》陳陶</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>746_28: 《續古二十九首》陳陶</p>
        <p>大堯登寶位，麟鳳煥宸居。海曲沾恩澤，還生比目魚。<br>生值揖遜曆，長歌東南春。釣鼇年三十，未見天子巡。<br>軒轅承化日，群鳳戲池台。大朴衰喪後，仲尼生不來。<br>大道歸孟門，蕭蘭日爭長。想得巢居時，碧江應無浪。<br>矻矻蓬捨下，慕君麒麟閣。笑殺王子喬，寥天乘白鶴。<br>杳杳巫峽雲，悠悠漢江水。愁殺幾少年，春風相憶地。<br>吳洲采芳客，桂棹木蘭船。日晚欲有寄，裴回春風前。<br>仙家風景晏，浮世年華速。邂逅漢武時，蟠桃海東熟。<br>南國珊瑚樹，好裁天馬鞭。魚龍不解語，海曲空蟬娟。<br>周穆恣遊幸，橫天驅八龍。甯知泰山下，日日望登封。<br>秦國饒羅網，中原絕麟鳳。萬乘巡海回，鮑魚空相送。<br>秦家無廟略，遮虜續長城。萬姓隴頭死，中原荊棘生。<br>秦作東海橋，中州鬼辛苦。縱得跨蓬萊，群仙亦飛去。<br>隋煬棄中國，龍舟巡海涯。春風廣陵苑，不見秦宮花。<br>範子相句踐，滅吳成大勳。雖然五湖去，終愧磻溪雲。<br>麟鳳識翔蟄，聖賢明卷舒。哀哉嵇叔夜，智不及鶢鶋。<br>戰地三尺骨，將軍一身貴。自古若吊冤，落花少於淚。<br>楚國千里旱，土龍日已多。九穀竟枯死，好雲閑嵯峨。<br>漢家三殿色，恩澤若飄風。今日黃金屋，明朝長信宮。<br>南園杏花發，北渚梅花落。吳女妒西施，容華日消鑠。<br>山雞理毛羽，自言勝烏鳶。一朝逢鸑鷟，羞死南海邊。<br>秦家卷衣貴，本是倡家子。金殿一承恩，貂蟬滿鄉里。<br>魏宮薛家女，秀色傾三殿。武帝鼎湖歸，一身似秋扇。<br>嬋娟越機裏，織得雙棲鳳。慰此殊世花，金梭忽停弄。<br>學古三十載，猶依白雲居。每覽班超傳，令人慵讀書。<br>雄劍久濩落，夜吟秋風起。不是懶為龍，此非延平水。<br>朝為楊柳色，暮作芙蓉好。春風若有情，江山相逐老。<br>景龍臨太極，五鳳當庭舞。誰信壁間梭，升天作雲雨。<br>曾夢諸侯笑，康囚議脫枷。千根池底藕，一朵火中花。<br></p></body></html>