<!DOCTYPE HTML>
<html lang="en-US">
  <head>
    <meta charset="UTF-8">
    <title>438_48: 《得微之到官後書備知通州之事悵然有感因成四章》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>438_48: 《得微之到官後書備知通州之事悵然有感因成四章》白居易</p>
        <p>來書子細說通州，州在山根峽岸頭。四面千重火雲合，<br>中心一道瘴江流。蟲蛇白晝攔官道，蚊蚋黃昏撲郡樓。<br>何罪遣君居此地，天高無處問來由。<br>匼匝巔山萬仞餘，人家應似甑中居。寅年籬下多逢虎，<br>亥日沙頭始賣魚。衣斑梅雨長須熨，米澀畬田不解鋤。<br>努力安心過三考，已曾愁殺李尚書。<br>人稀地僻醫巫少，夏旱秋霖瘴瘧多。老去一身須愛惜，<br>別來四體得如何。侏儒飽笑東方朔，薏苡讒憂馬伏波。<br>莫遣沉愁結成病，時時一唱濯纓歌。<br>通州海內恓惶地，司馬人間冗長官。傷鳥有弦驚不定，<br>臥龍無水動應難。劍埋獄底誰深掘，松偃霜中盡冷看。<br>舉目爭能不惆悵，高車大馬滿長安。<br></p></body></html>