<!DOCTYPE HTML>
<html lang="en-US">
  <head>
    <meta charset="UTF-8">
    <title>604_36: 《講德陳情上淮南李僕射八首》許棠</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>604_36: 《講德陳情上淮南李僕射八首》許棠</p>
        <p>天降賢人佐聖時，自然聲教滿華夷。英明不獨中朝仰，<br>清重兼聞外國知。涼夜酒醒多對月，曉庭公退半吟詩。<br>梁城東下雖經戰，風俗猶傳守舊規。<br>多朝軒冕冠乾坤，四海皆推聖最尊。楚玉已曾分卞玉，<br>膺門依舊是龍門。筵開樂振高雲動，城掩鼙收落日昏。<br>嘗念蒼生如赤子，九州無處不沾恩。<br>未領春闈望早清，況聯戎閫控強兵。風威遍佈江山靜，<br>教化高同日月明。九郡竟歌兼煮海，四方皆得共和羹。<br>東南自此全無事，只為期年政已成。<br>帝念淮壖疫疹頻，牢籠山海委名臣。古來比德由無侶，<br>當代同途豈有人。夜宴獨吟梁苑月，朝遊重見廣陵春。<br>多年疲瘵全蘇息，須到謳謠日滿秦。<br>三紀吟詩望一名，丹霄待得白頭成。已期到老還沾祿，<br>無複偷閒卻養生。當宴每垂聽樂淚，望雲長起憶山情。<br>朱門舊是登龍客，初脫魚鱗膽尚驚。<br>東來淮海拜旌旟，不把公卿一字書。曾侍晚齋吟對雪，<br>又容華館食兼魚。孤微自省恩非次，際會誰知分有餘。<br>唯恥舊橋題處在，榮歸無計似相如。<br>平生南北逐蓬飄，待得名成鬢已凋。寒浦一從拋釣艇，<br>舊林無處認風飆。程途雖喜關河盡，時節猶驚骨肉遙。<br>愁策羸蹄更歸去，亂山流水滿翻潮。<br>丹霄空把桂枝歸，白首依前著布衣。當路公卿誰見待，<br>故鄉親愛自疑非。東風乍喜還滄海，棲旅終愁出翠微。<br>應念無媒居選限，二年須更守漁磯。<br></p></body></html>