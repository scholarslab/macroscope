<!DOCTYPE HTML>
<html lang="en-US">
  <head>
    <meta charset="UTF-8">
    <title>77_15: 《從軍中行路難二首（一作行軍軍中行路難、軍中行路難）》駱賓王</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>77_15: 《從軍中行路難二首（一作行軍軍中行路難、軍中行路難）》駱賓王</p>
        <p>君不見封狐雄虺自成群，馮深負固結妖氛。<br>玉璽分兵征惡少，金壇受律動將軍。將軍擁旄宣廟略，<br>戰士橫行靜夷落。長驅一息背銅梁，直指三巴登劍閣。<br>閣道岧嶢起戍樓，劍門遙裔俯靈丘。邛關九折無平路，<br>江水雙源有急流。征役無期返，他鄉歲華晚。<br>杳杳丘陵出，蒼蒼林薄遠。途危紫蓋峰，路澀青泥阪。<br>去去指哀牢，行行入不毛。絕壁千里險，連山四望高。<br>中外分區宇，夷夏殊風土。交趾枕南荒，昆彌臨北戶。<br>川原繞毒霧，溪穀多淫雨。行潦四時流，崩查千歲古。<br>漂梗飛蓬不自安，捫藤引葛度危巒。昔時聞道從軍樂，<br>今日方知行路難。滄江綠水東流駛，炎洲丹徼南中地。<br>南中南斗映星河，秦川秦塞阻煙波。三春邊地風光少，<br>五月瀘中瘴癘多。朝驅疲斥候，夕息倦樵歌。<br>向月彎繁弱，連星轉太阿。重義輕生懷一顧，<br>東伐西征凡幾度。夜夜朝朝斑鬢新，年年歲歲戎衣故。<br>灞城隅，滇池水，天涯望轉積，地際行無已。<br>徒覺炎涼節物非，不知關山千萬裏。棄置勿重陳，<br>征行多苦辛。且悅清笳楊柳曲，詎憶芳園桃李人。<br>絳節朱旗分白羽，丹心白刃酬明主。但令一被君王知，<br>誰憚三邊征戰苦。行路難，幾千端，無複歸雲憑短翰，<br>空餘望日想長安。<br>君不見玉關塵色暗邊庭，銅鞮雜虜寇長城。<br>天子按劍征餘勇，將軍受脤事橫行。七德龍韜開玉帳，<br>千里鼉鼓疊金鉦。陰山苦霧埋高壘，交河孤月照連營。<br>連營去去無窮極，擁旆遙遙過絕國。陣雲朝結晦天山，<br>寒沙夕漲迷疏勒。龍鱗水上開魚貫，馬首山前振雕翼。<br>長驅萬里讋祁連，分麾三命武功宣。百發烏號遙碎柳，<br>七尺龍文迥照蓮。春來秋去移灰管，蘭閨柳市芳塵斷。<br>雁門迢遞尺書稀，鴛被相思雙帶緩。行路難，行路難，<br>誓令氛祲靜皋蘭。但使封侯龍額貴，詎隨中婦鳳樓寒。<br></p></body></html>