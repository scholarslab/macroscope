<!DOCTYPE HTML>
<html lang="en-US">
  <head>
    <meta charset="UTF-8">
    <title>375_1: 《秋懷》孟郊</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>375_1: 《秋懷》孟郊</p>
        <p>孤骨夜難臥，吟蟲相唧唧。老泣無涕洟，秋露為滴瀝。<br>去壯暫如翦，來衰紛似織。觸緒無新心，叢悲有餘憶。<br>詎忍逐南帆，江山踐往昔。<br>秋月顏色冰，老客志氣單。冷露滴夢破，峭風梳骨寒。<br>席上印病文，腸中轉愁盤。疑懷無所憑，虛聽多無端。<br>梧桐枯崢嶸，聲響如哀彈。<br>一尺月透戶，仡栗如劍飛。老骨坐亦驚，病力所尚微。<br>蟲苦貪剪色，鳥危巢焚輝。孀娥理故絲，孤哭抽餘思。<br>浮年不可追，衰步多夕歸。<br>秋至老更貧，破屋無門扉。一片月落床，四壁風入衣。<br>疏夢不復遠，弱心良易歸。商葩將去綠，繚繞爭餘輝。<br>野步踏事少，病謀向物違。幽幽草根蟲，生意與我微。<br>竹風相戛語，幽閨暗中聞。鬼神滿衰聽，恍惚難自分。<br>商葉墮幹雨，秋衣臥單雲。病骨可剸物，酸呻亦成文。<br>瘦攢如此枯，壯落隨西曛。褭褭一線命，徒言系絪縕。<br>老骨懼秋月，秋月刀劍棱。纖輝不可幹，冷魂坐自凝。<br>羈雌巢空鏡，仙飆蕩浮冰。驚步恐自翻，病大不敢淩。<br>單床寤皎皎，瘦臥心兢兢。洗河不見水，透濁為清澄。<br>詩壯昔空說，詩衰今何憑。<br>老病多異慮，朝夕非一心。商蟲哭衰運，繁響不可尋。<br>秋草瘦如發，貞芳綴疏金。晚鮮詎幾時，馳景還易陰。<br>弱習徒自恥，莫知欲何任。露才一見讒，潛智早已深。<br>防深不防露，此意古所箴。<br>歲暮景氣幹，秋風兵甲聲。織織勞無衣，喓喓徒自鳴。<br>商聲聳中夜，蹇支廢前行。青發如秋園，一剪不復生。<br>少年如餓花，瞥見不復明。君子山嶽定，小人絲毫爭。<br>多爭多無壽，天道戒其盈。<br>冷露多瘁索，枯風曉吹噓。秋深月清苦，蟲老聲粗疏。<br>赬珠枝累累，芳金蔓舒舒。草木亦趣時，寒榮似春餘。<br>悲彼零落生，與我心何如。<br>老人朝夕異，生死每日中。坐隨一啜安，臥與萬景空。<br>視短不到門，聽澀詎逐風。還如刻削形，免有纖悉聰。<br>浪浪謝初始，皎皎幸歸終。孤隔文章友，親密蒿萊翁。<br>歲綠閔以黃，秋節迸又窮。四時既相迫，萬慮自然叢。<br>南逸浩淼際，北貧磽確中。曩懷沉遙江，衰思結秋嵩。<br>鋤食難滿腹，葉衣多醜躬。塵縷不自整，古吟將誰通。<br>幽竹嘯鬼神，楚鐵生虯龍。志士多異感，運鬱由邪衷。<br>常思書破衣，至死教初童。習樂莫習聲，習聲多頑聾。<br>明明胸中言，願寫為高崇。<br>幽苦日日甚，老力步步微。常恐暫下床，至門不復歸。<br>饑者重一食，寒者重一衣。泛廣豈無涘，恣行亦有隨。<br>語中失次第，身外生瘡痍。桂蠹既潛朽，桂花損貞姿。<br>詈言一失香，千古聞臭詞。將死始前悔，前悔不可追。<br>哀哉輕薄行，終日與駟馳。<br>流運閃欲盡，枯折皆相號。棘枝風哭酸，桐葉霜顏高。<br>老蟲幹鐵鳴，驚獸孤玉咆。商氣洗聲瘦，晚陰驅景勞。<br>集耳不可遏，噎神不可逃。蹇行散餘鬱，幽坐誰與曹。<br>抽壯無一線，剪懷盈千刀。清詩既名脁，金菊亦姓陶。<br>收拾昔所棄，咨嗟今比毛。幽幽歲晏言，零落不可操。<br>霜氣入病骨，老人身生冰。衰毛暗相刺，冷痛不可勝。<br>鷕鷕伸至明，強強攬所憑。瘦坐形欲折，腹饑心將崩。<br>勸藥左右愚，言語如見憎。聳耳噎神開，始知功用能。<br>日中視餘瘡，暗隙聞繩蠅。彼嗅一何酷，此味半點凝。<br>潛毒爾無厭，餘生我堪矜。凍飛幸不遠，冬令反心懲。<br>出沒各有時，寒熱苦相淩。仰謝調運翁，請命願有征。<br>黃河倒上天，眾水有卻來。人心不及水，一直去不回。<br>一直亦有巧，不肯至蓬萊。一直不知疲，唯聞至省台。<br>忍古不失古，失古志易摧。失古劍亦折，失古琴亦哀。<br>夫子失古淚，當時落漼漼。詩老失古心，至今寒皚皚。<br>古骨無濁肉，古衣如蘚苔。勸君勉忍古，忍古銷塵埃。<br>詈言不見血，殺人何紛紛。聲如窮家犬，吠竇何誾誾。<br>詈痛幽鬼哭，詈侵黃金貧。言詞豈用多，憔悴在一聞。<br>古詈舌不死，至今書云云。今人詠古書，善惡宜自分。<br>秦火不爇舌，秦火空爇文。所以詈更生，至今橫絪縕。<br></p></body></html>