<!DOCTYPE HTML>
<html lang="en-US">
  <head>
    <meta charset="UTF-8">
    <title>541_110: 《安平公詩（故贈尚書韓氏）》李商隱</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>541_110: 《安平公詩（故贈尚書韓氏）》李商隱</p>
        <p>丈人博陵王名家，憐我總角稱才華。華州留語曉至暮，<br>高聲喝吏放兩衙。明朝騎馬出城外，送我習業南山阿。<br>仲子延嶽年十六，面如白玉欹烏紗。其弟炳章猶兩丱，<br>瑤林瓊樹含奇花。陳留阮家諸侄秀，邐迤出拜何駢羅。<br>府中從事杜與李，麟角虎翅相過摩。清詞孤韻有歌響，<br>擊觸鐘磬鳴環珂。三月石堤凍銷釋，東風開花滿陽坡。<br>時禽得伴戲新木，其聲尖咽如鳴梭。公時載酒領從事，<br>踴躍鞍馬來相過。仰看樓殿撮清漢，坐視世界如恒沙。<br>面熱腳掉互登陟，青雲表柱白雲崖。一百八句在貝葉，<br>三十三天長雨花。長者子來輒獻蓋，辟支佛去空留靴。<br>公時受詔鎮東魯，遣我草詔隨車牙。顧我下筆即千字，<br>疑我讀書傾五車。嗚呼大賢苦不壽，時世方士無靈砂。<br>五月至止六月病，遽頹泰山驚逝波。明年徒步吊京國，<br>宅破子毀哀如何。西風沖戶卷素帳，隙光斜照舊燕窠。<br>古人常歎知己少，況我淪賤艱虞多。如公之德世一二，<br>豈得無淚如黃河。瀝膽咒願天有眼，君子之澤方滂沱。<br></p></body></html>