<!DOCTYPE HTML>
<html lang="en-US">
  <head>
    <meta charset="UTF-8">
    <title>404_25: 《哭女樊四十韻（虢州長史時作）》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>404_25: 《哭女樊四十韻（虢州長史時作）》元稹</p>
        <p>逝者何由見，中人未達情。馬無生角望，猿有斷腸鳴。<br>去伴投遐徼，來隨夢險程。四年巴養育，萬里硤回縈。<br>病是他鄉染，魂應遠處驚。山魈邪亂逼，沙虱毒潛嬰。<br>母約看甯辨，餘慵療不精。欲尋方次第，俄值疾充盈。<br>燈火徒相守，香花只浪擎。蓮初開月梵，蕣已落朝榮。<br>魄散雲將盡，形全玉尚瑩。空垂兩行血，深送一枝瓊。<br>秘祝休巫覡，安眠放使令。舊衣和篋施，殘藥滿甌傾。<br>乳媼閑於社，醫僧婗似酲。憫渠身覺剩，訝佛力難爭。<br>騎竹癡猶子，牽車小外甥。等長迷過影，遙戲誤啼聲。<br>涴紙傷餘畫，扶床念試行。獨留呵面鏡，誰弄倚牆箏。<br>憶昨工言語，憐初妙長成。撩風妒鸚舌，淩露觸蘭英。<br>翠鳳輿真女，紅蕖捧化生。只憂嫌五濁，終恐向三清。<br>宿惡諸葷味，懸知眾物名。環從枯樹得，經認寶函盛。<br>慍怒偏憎數，分張雅愛平。最憐貪栗妹，頻救懶書兄。<br>為占嬌饒分，良多眷戀誠。別常回面泣，歸定出門迎。<br>解怪還家晚，長將遠信呈。說人偷罪過，要我抱縱橫。<br>騰蹋游江舫，攀緣看樂棚。和蠻歌字拗，學妓舞腰輕。<br>迢遞離荒服，提攜到近京。未容誇伎倆，唯恨枉聰明。<br>往緒心千結，新絲鬢百莖。暗窗風報曉，秋幌雨聞更。<br>敗槿蕭疏館，衰楊破壞城。此中臨老淚，仍自哭孩嬰。<br></p></body></html>