<!DOCTYPE HTML>
<html lang="en-US">
  <head>
    <meta charset="UTF-8">
    <title>687_44: 《李周彈箏歌（淮南韋太尉席上贈）》吳融</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>687_44: 《李周彈箏歌（淮南韋太尉席上贈）》吳融</p>
        <p>古人雲，絲不如竹，竹不如肉。乃知此語未必然，<br>李周彈箏聽不足。聞君七歲八歲時，五音六律皆生知。<br>就中十三弦最妙，應宮出入年方少。青驄慣走長楸日，<br>幾度承恩蒙急召。一字雁行斜禦筵，鏘金戛羽淩非煙。<br>始似五更殘月裏，淒淒切切清露蟬。又如石罅堆葉下，<br>泠泠瀝瀝蒼崖泉。鴻門玉鬥初向地，織女金梭飛上天。<br>有時上苑繁花發，有時太液秋波闊。當頭獨坐摐一聲，<br>滿座好風生拂拂。天顏開，聖心悅，紫金白珠沾賜物。<br>出來無暇更還家，且上青樓醉明月。年將六十藝轉精，<br>自寫梨園新曲聲。近來一事還惆悵，故里春荒煙草平。<br>供奉供奉且聽語，自昔興衰看樂府。只如伊州與梁州，<br>儘是太平時歌舞。旦夕君王繼此聲，不要停弦淚如雨。<br></p></body></html>