<!DOCTYPE HTML>
<html lang="en-US">
  <head>
    <meta charset="UTF-8">
    <title>225_4: 《奉送郭中丞兼太僕卿充隴右節度使三十韻（郭英乂）》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>225_4: 《奉送郭中丞兼太僕卿充隴右節度使三十韻（郭英乂）》杜甫</p>
        <p>詔發西山將，秋屯隴右兵。淒涼餘部曲，燀赫舊家聲。<br>雕鶚乘時去，驊騮顧主鳴。艱難須上策，容易即前程。<br>斜日當軒蓋，高風卷旆旌。松悲天水冷，沙亂雪山清。<br>和虜猶懷惠，防邊不敢驚。古來于異域，鎮靜示專征。<br>燕薊奔封豕，周秦觸駭鯨。中原何慘黷，餘孽尚縱橫。<br>箭入昭陽殿，笳吟細柳營。內人紅袖泣，王子白衣行。<br>宸極祅星動，園陵殺氣平。空餘金碗出，無複穗帷輕。<br>毀廟天飛雨，焚宮火徹明。罘罳朝共落，棆桷夜同傾。<br>三月師逾整，群胡勢就烹。瘡痍親接戰，勇決冠垂成。<br>妙譽期元宰，殊恩且列卿。幾時回節鉞，戮力掃欃槍。<br>圭竇三千士，雲梯七十城。恥非齊說客，只似魯諸生。<br>通籍微班忝，周行獨坐榮。隨肩趨漏刻，短髮寄簪纓。<br>徑欲依劉表，還疑厭禰衡。漸衰那此別，忍淚獨含情。<br>廢邑狐狸語，空村虎豹爭。人頻墜塗炭，公豈忘精誠。<br>元帥調新律，前軍壓舊京。安邊仍扈從，莫作後功名。<br></p></body></html>