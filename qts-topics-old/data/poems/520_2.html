<!DOCTYPE HTML>
<html lang="en-US">
  <head>
    <meta charset="UTF-8">
    <title>520_2: 《杜秋娘詩》杜牧</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>520_2: 《杜秋娘詩》杜牧</p>
        <p>京江水清滑，生女白如脂。其間杜秋者，不勞朱粉施。<br>老濞即山鑄，後庭千雙眉。秋持玉斝醉，與唱金縷衣。<br>濞既白首叛，秋亦紅淚滋。吳江落日渡，灞岸綠楊垂。<br>聯裾見天子，盼眄獨依依。椒壁懸錦幕，鏡奩蟠蛟螭。<br>低鬟認新寵，窈嫋複融怡。月上白璧門，桂影涼參差。<br>金階露新重，閑撚紫簫吹。莓苔夾城路，南苑雁初飛。<br>紅粉羽林杖，獨賜辟邪旗。歸來煮豹胎，饜飫不能飴。<br>咸池升日慶，銅雀分香悲。雷音後車遠，事往落花時。<br>燕禖得皇子，壯發綠緌緌。畫堂授傅姆，天人親捧持。<br>虎睛珠絡褓，金盤犀鎮帷。長楊射熊羆，武帳弄啞咿。<br>漸拋竹馬劇，稍出舞雞奇。嶄嶄整冠佩，侍宴坐瑤池。<br>眉宇儼圖畫，神秀射朝輝。一尺桐偶人，江充知自欺。<br>王幽茅土削，秋放故鄉歸。觚棱拂鬥極，回首尚遲遲。<br>四朝三十載，似夢複疑非。潼關識舊吏，吏發已如絲。<br>卻喚吳江渡，舟人那得知。歸來四鄰改，茂苑草菲菲。<br>清血灑不盡，仰天知問誰。寒衣一匹素，夜借鄰人機。<br>我昨金陵過，聞之為歔欷。自古皆一貫，變化安能推。<br>夏姬滅兩國，逃作巫臣姬。西子下姑蘇，一舸逐鴟夷。<br>織室魏豹俘，作漢太平基。誤置代籍中，兩朝尊母儀。<br>光武紹高祖，本系生唐兒。珊瑚破高齊，作婢舂黃糜。<br>蕭後去揚州，突厥為閼氏。女子固不定，士林亦難期。<br>射鉤後呼父，釣翁王者師。無國要孟子，有人毀仲尼。<br>秦因逐客令，柄歸丞相斯。安知魏齊首，見斷簀中屍。<br>給喪蹶張輩，廊廟冠峨危。珥貂七葉貴，何妨戎虜支。<br>蘇武卻生返，鄧通終死饑。主張既難測，翻覆亦其宜。<br>地盡有何物，天外複何之。指何為而捉，足何為而馳。<br>耳何為而聽，目何為而窺。已身不自曉，此外何思惟。<br>因傾一樽酒，題作杜秋詩。愁來獨長詠，聊可以自怡。<br></p></body></html>