<!DOCTYPE HTML>
<html lang="en-US">
  <head>
    <meta charset="UTF-8">
    <title>345_2: 《送張道士》韓愈</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>345_2: 《送張道士》韓愈</p>
        <p>大匠無棄材，尋尺各有施。況當營都邑，杞梓用不疑。<br>張侯嵩高來，面有熊豹姿。開口論利害，劍鋒白差差。<br>恨無一尺捶，為國苔羌夷。詣闕三上書，臣非黃冠師。<br>臣有膽與氣，不忍死茅茨。又不媚笑語，不能伴兒嬉。<br>乃著道士服，眾人莫臣知。臣有平賊策，狂童不難治。<br>其言簡且要，陛下幸聽之。天空日月高，下照理不遺。<br>或是章奏繁，裁擇未及斯。寧當不俟報，歸袖風披披。<br>答我事不爾，吾親屬吾思。昨宵夢倚門，手取連環持。<br>今日有書至，又言歸何時。霜天熟柿栗，收拾不可遲。<br>嶺北梁可構，寒魚下清伊。既非公家用，且複還其私。<br>從容進退間，無一不合宜。時有利不利，雖賢欲奚為。<br>但當勵前操，富貴非公誰。<br></p></body></html>