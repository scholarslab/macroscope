<!DOCTYPE HTML>
<html lang="en-US">
  <head>
    <meta charset="UTF-8">
    <title>127_40: 《哭祖六自虛（時年十八）》王維</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>127_40: 《哭祖六自虛（時年十八）》王維</p>
        <p>否極嘗聞泰，嗟君獨不然。憫凶才稚齒，羸疾主中年。<br>餘力文章秀，生知禮樂全。翰留天帳覽，詞入帝宮傳。<br>國訝終軍少，人知賈誼賢。公卿盡虛左，朋識共推先。<br>不恨依窮轍，終期濟巨川。才雄望羔雁，壽促背貂蟬。<br>福善聞前錄，殲良昧上玄。何辜鎩鸞翮，底事碎龍泉。<br>鵩起長沙賦，麟終曲阜編。域中君道廣，海內我情偏。<br>乍失疑猶見，沉思悟絕緣。生前不忍別，死後向誰宣。<br>為此情難盡，彌令憶更纏。本家清渭曲，歸葬舊塋邊。<br>永去長安道，徒聞京兆阡。旌車出郊甸，鄉國隱雲天。<br>定作無期別，寧同舊日旋。候門家屬苦，行路國人憐。<br>送客哀難進，征途泥複前。贈言為挽曲，奠席是離筵。<br>念昔同攜手，風期不暫捐。南山俱隱逸，東洛類神仙。<br>未省音容間，那堪生死遷。花時金穀飲，月夜竹林眠。<br>滿地傳都賦，傾朝看藥船。群公鹹屬目，微物敢齊肩。<br>謬合同人旨，而將玉樹連。不期先掛劍，長恐後施鞭。<br>為善吾無矣，知音子絕焉。琴聲縱不沒，終亦繼悲弦。<br></p></body></html>