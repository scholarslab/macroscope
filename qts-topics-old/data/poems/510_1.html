<!DOCTYPE HTML>
<html lang="en-US">
  <head>
    <meta charset="UTF-8">
    <title>510_1: 《游天臺山》張祜</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>510_1: 《游天臺山》張祜</p>
        <p>崔嵬海西鎮，靈跡傳萬古。群峰日來朝，累累孫侍祖。<br>三茅即拳石，二室猶塊土。傍洞窟神仙，中岩宅龍虎。<br>名從幹取象，位與坤作輔。鸞鶴自相群，前人空若瞽。<br>巉巉割秋碧，媧女徒巧補。視聽出塵埃，處高心漸苦。<br>才登招手石，肘底笑天姥。仰看華蓋尖，赤日雲上午。<br>奔雷撼深谷，下見山腳雨。回首望四明，矗若城一堵。<br>昏晨邈千態，恐動非自主。控鵠大夢中，坐覺身栩栩。<br>東溟子時月，卻孕元化母。彭蠡不盈杯，浙江微辨縷。<br>石樑屹橫架，萬仞青壁豎。卻瞰赤城顛，勢來如刀弩。<br>盤松國清道，九裏天莫睹。穹崇上攢三，突兀傍聳五。<br>空崖絕凡路，癡立麋與麈。邈峻極天門，覷深窺地戶。<br>金庭路非遠，徒步將欲舉。身樂道家流，惇儒若一矩。<br>行尋白雲叟，禮象登峻宇。佛窟繞杉嵐，仙壇半榛莽。<br>懸崖與飛瀑，險噴難足俯。海眼三井通，洞門雙闕拄。<br>瓊台下昏側，手足前采乳。但造不死鄉，前勞何足數。<br></p></body></html>