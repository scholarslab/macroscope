<!DOCTYPE HTML>
<html lang="en-US">
  <head>
    <meta charset="UTF-8">
    <title>609_1: 《魯望讀襄陽耆舊傳見贈五百言過褒庸材靡有稱是…次韻》皮日休</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>609_1: 《魯望讀襄陽耆舊傳見贈五百言過褒庸材靡有稱是…次韻》皮日休</p>
        <p>漢水碧于天，南荊廓然秀。廬羅遵古俗，鄢郢迷昔囿。<br>幽奇無得狀，巉絕不能究。興替忽矣新，山川悄然舊。<br>斑斑生造士，一一應玄宿。巴庸乃嶮岨，屈景實豪右。<br>是非既自分，涇渭不相就。粵自靈均來，清才若天漱。<br>偉哉泂上隱，卓爾隆中耨。始將麋鹿狎，遂與麒麟鬥。<br>萬乘不可謁，千鐘固非茂。爰從景升死，境上多兵候。<br>檀溪試戈船，峴嶺屯貝胄。寂寞數百年，質唯包礫琇。<br>上玄賞唐德，生賢命之授。是為漢陽王，帝曰俞爾奏。<br>巨德聳神鬼，宏才轢前後。勢端唯金莖，質古乃玉豆。<br>行葉蔭大椿，詞源吐洪溜。六成清廟音，一柱明堂構。<br>在昔房陵遷，圓穹正中漏。繄王揭然出，上下拓宇宙。<br>俯視三事者，騃騃若童幼。低摧護中興，若鳳視其鷇。<br>遇險必伸足，逢誅將引脰。既正北極尊，遂治眾星謬。<br>重聞章陵幸，再見岐陽狩。日似新刮膜，天如重熨縐。<br>易政疾似欬，求賢甚於購。化之未期年，民安而國富。<br>翼衛兩舜趨，鉤陳十堯驟。忽然遺相印，如羿卸其彀。<br>奸幸卻乘釁，播遷遂終壽。遺廟屹峰崿，功名紛組繡。<br>開元文物盛，孟子生荊岫。斯文縱奇巧，秦璽新雕鏤。<br>甘窮臥牛衣，受辱對狗竇。思變如易爻，才通似玄首。<br>秘于龍宮室，怪於天篆籀。知者競欲戴，嫉者或將詬。<br>任達且百觚，遂為當時陋。既作才鬼終，恐為仙籍售。<br>予生二賢末，得作升木狖。兼濟與獨善，俱敢懷其臭。<br>江漢稱炳靈，克明嗣清晝。繼彼欲為三，如醨如醇酎。<br>既見陸夫子，駑心卻伏廄。結彼世外交，遇之於邂逅。<br>兩鶴思競閑，雙松格爭瘦。唯恐別仙才，漣漣涕襟袖。<br></p></body></html>