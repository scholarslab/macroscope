<!DOCTYPE HTML>
<html lang="en-US">
  <head>
    <meta charset="UTF-8">
    <title>426_19: 《驃國樂－欲王化之先邇後遠也（貞元十七年來獻之）》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>426_19: 《驃國樂－欲王化之先邇後遠也（貞元十七年來獻之）》白居易</p>
        <p>驃國樂，驃國樂，出自大海西南角。雍羌之子舒難陀，<br>來獻南音奉正朔。德宗立仗禦紫庭，黈纊不塞為爾聽。<br>玉螺一吹椎髻聳，銅鼓一擊文身踴。珠纓炫轉星宿搖，<br>花鬘鬥藪龍蛇動。曲終王子啟聖人，臣父願為唐外臣。<br>左右歡呼何翕習，至尊德廣之所及。須臾百辟詣閣門，<br>俯伏拜表賀至尊。伏見驃人獻新樂，請書國史傳子孫。<br>時有擊壤老農父，暗測君心閑獨語。聞君政化甚聖明，<br>欲感人心致太平。感人在近不在遠，太平由實非由聲。<br>觀身理國國可濟，君如心兮民如體。體生疾苦心憯淒，<br>民得和平君愷悌。貞元之民若未安，驃樂雖聞君不歎。<br>貞元之民苟無病，驃樂不來君亦聖。驃樂驃樂徒喧喧，<br>不如聞此芻蕘言。<br></p></body></html>