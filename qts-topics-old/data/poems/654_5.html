<!DOCTYPE HTML>
<html lang="en-US">
  <head>
    <meta charset="UTF-8">
    <title>654_5: 《冬夕江上言事五首》羅鄴</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>654_5: 《冬夕江上言事五首》羅鄴</p>
        <p>葉落才悲草又生，看看少壯是衰形。關中秋雨書難到，<br>江上春寒酒易醒。多少系心身未達，尋思舉目淚堪零。<br>幾時拋得歸山去，松下看雲讀道經。<br>喔喔晨雞滿樹霜，喧喧曉渡簇舟航。數星昨夜寒爐火，<br>一陣誰家臘甕香。久別羈孤成潦倒，回看書劍更蒼黃。<br>逢人舉止皆言命，至竟謀閑可勝忙。<br>野堂吟罷獨行行，點水微微凍不鳴。十裏溪山新雪後，<br>千家襟袖曉寒生。只宜醉夢依華寢，可稱羸蹄赴宿程。<br>日苦幾多心下見，那堪歲晏又無成。<br>僻居多與懶相宜，吟擁寒爐過臘時。風柳欲生陽面葉，<br>凍梅先綻嶺頭枝。山川自小拋耕釣，骨肉無因免別離。<br>賴有陶情一尊酒，愁中相向展愁眉。<br>一帶長溪淥浸門，數聲幽鳥啄雲根。<br>松亭盡日唯空坐，難得儒翁共討論。<br></p></body></html>