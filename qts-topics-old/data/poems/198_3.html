<!DOCTYPE HTML>
<html lang="en-US">
  <head>
    <meta charset="UTF-8">
    <title>198_3: 《過梁州奉贈張尚書大夫公》岑參</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>198_3: 《過梁州奉贈張尚書大夫公》岑參</p>
        <p>漢中二良將，今昔各一時。韓信此登壇，尚書複來斯。<br>手把銅虎符，身總丈人師。錯落北斗星，照耀黑水湄。<br>英雄若神授，大材濟時危。頃歲遇雷雲，精神感靈祇。<br>勳業振青史，恩德繼鴻私。羌虜昔未平，華陽積僵屍。<br>人煙絕墟落，鬼火依城池。巴漢空水流，褒斜惟鳥飛。<br>自公佈德政，此地生光輝。百堵創裏閭，千家恤煢嫠。<br>層城重鼓角，甲士如熊羆。坐嘯風自調，行春雨仍隨。<br>芃芃麥苗長，藹藹桑葉肥。浮客相與來，群盜不敢窺。<br>何幸承嘉惠，小年即相知。富貴情易疏，相逢心不移。<br>置酒宴高館，嬌歌雜青絲。錦席繡拂廬，玉盤金屈卮。<br>春景透高戟，江雲彗長麾。櫪馬嘶柳陰，美人映花枝。<br>門傳大夫印，世擁上將旗。承家令名揚，許國苦節施。<br>戎幕寧久駐，臺階不應遲。別有彈冠士，希君無見遺。<br></p></body></html>