<!DOCTYPE HTML>
<html lang="en-US">
  <head>
    <meta charset="UTF-8">
    <title>273_13: 《奉天酬別鄭諫議雲逵、盧拾遺景亮見別之作》戴叔倫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>273_13: 《奉天酬別鄭諫議雲逵、盧拾遺景亮見別之作》戴叔倫</p>
        <p>巨孽盜都城，傳聞天下驚。陪臣九江畔，走馬來赴難。<br>伏奏見龍顏，旋持手詔還。單車不可駐，朱檻未遑攀。<br>故人出相餞，共悲行路難。臨岐荷贈言，對酒獨傷魂。<br>世故山川險，憂多思慮昏。重陰蔽芳月，疊嶺明舊雪。<br>泥積轍更深，木冰花不發。鄭君間世賢，忠孝乃雙全。<br>大義棄妻子，至淳易生死。知心三四人，越境千餘裏。<br>駿馬帳前發，驚塵路傍起。樓頭俯首看，莫敢相留止。<br>拜闕奏良圖，留中沃聖謨。洗兵救衛郡，誘敵討幽都。<br>名亞典屬國，良選諫大夫。從容九霄上，談笑授陰符。<br>盧生富才術，特立居近密。采掇獻吾君，朝廷視聽新。<br>寬饒狂自比，汲黯直為鄰。就列繼三事，主文當七人。<br>可憐長守道，不覺五逢春。昔去城南陌，各為天際客。<br>關河煙霧深，寸步音塵隔。羈旅忽相遇，別離又茲夕。<br>前悲涕未幹，後喜心已戚。而我方老大，頗為風眩迫。<br>夫君並少年，何爾鬢須白。惆悵語不盡，裴回情轉劇。<br>一尊自共持，以慰長相憶。<br></p></body></html>