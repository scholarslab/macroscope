<!DOCTYPE HTML>
<html lang="en-US">
  <head>
    <meta charset="UTF-8">
    <title>137_20: 《晚次東亭獻鄭州宋使君文》儲光羲</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>137_20: 《晚次東亭獻鄭州宋使君文》儲光羲</p>
        <p>自初賓上國，乃到鄒人鄉。曾點與曾子，俱升闕裏堂。<br>武皇恢大略，逸翮思寥廓。三居清憲台，兩拜文昌閣。<br>為道既貞信，處名猶謇諤。鐵柱勵風威，錦軸含光輝。<br>夜聞持簡立，朝看伏奏歸。洞門清佩響，廣路玉珂飛。<br>驤首入丹掖，摶空趨太微。絲綸逢聖主，出入飄華組。<br>愔愔宿帝梧，侃侃居文府。海內語三獨，朝端謀六戶。<br>善計在弘羊，清嚴歸仲舉。侍郎跨方朔，中丞蔑周處。<br>天眷擇循良，惟賢降寵章。分符指聊攝，為政本農桑。<br>籍籍歌五袴，祁祁頌千箱。隨車微雨灑，逐扇清風颺。<br>既以遷列國，複茲鄰帝鄉。褰帷乃仍舊，坐嘯非更張。<br>居敬物無擾，履端人自康。薄遊出京邑，引領東南望。<br>林晚鳥雀噪，田秋稼穡黃。成皋天地險，廣武征戰場。<br>道喪苦兵賦，時來開井疆。霏霏渠門色，晻晻制岩光。<br>徒念京索近，獨悲溱洧長。大明潛照耀，淑慝自昭彰。<br>昔歲幸西土，今茲歸洛陽。同焉知鄭伯，當輔我周王。<br></p></body></html>