<!DOCTYPE HTML>
<html lang="en-US">
  <head>
    <meta charset="UTF-8">
    <title>264_6: 《上古之什補亡訓傳十三章。十月之郊一章》顧況</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>264_6: 《上古之什補亡訓傳十三章。十月之郊一章》顧況</p>
        <p>十月之郊，群木肇生。陽潛地中，舒達句萌。曀其蔚兮，<br>不可以遊息。乃熂蒺藜，乃夷荊棘，乃繇彼曲直，<br>匠氏度思。登斧以時，澤梁蓁蓁。無或夭枝，有巨根蒂。<br>生混茫際，呼吸群籟。萬人揮斤，坎坎有厲。陸遷水濟，<br>百力殫弊。審方面勢，姑博其制，作為公室。公室既成，<br>禦燥濕風日。棟之斯厚，榱之斯密。如翼於飛，<br>如鱗櫛比。繚以周墉。墄以崇階。俯而望之，<br>矗與雲齊。砆碔砆，藻井旋題。丹素之燝兮，<br>椒桂之馥兮。高閣高閣，珠綴結絡。金鋪爛若，<br>不集於鳥雀。繪事告畢，賓筵秩秩，乃命旨酒琴瑟。<br>琴瑟在堂，莫不靜謐。周環掩辟，仰不漏日。冬日嚴凝。<br>言納其陽，和風載升。夏日郁蒸，言用於陰，涼風颯興。<br>有匪君子，自賢不已，乃夢乘舟，乃夢乘車。夢人占之，<br>更爽其居。炎炎則移，皎皎則虧。木實之繁兮，<br>明年息枝。爰處若思，胡寧不爾思。<br></p></body></html>