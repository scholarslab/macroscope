<!DOCTYPE HTML>
<html lang="en-US">
  <head>
    <meta charset="UTF-8">
    <title>397_7: 《諭寶二首》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>397_7: 《諭寶二首》元稹</p>
        <p>沉玉在弱泥，泥弱玉易沉。扶桑寒日薄，不照萬丈心。<br>安得潛淵虯，拔壑超鄧林。泥封泰山址，水散旱天霖。<br>洗此泥下玉，照耀台殿深。刻為傳國寶，神器人不侵。<br>冰置白玉壺，始見清皎潔。珠穿殷紅縷，始見明洞徹。<br>鏌鋣無人淬，兩刃幽壤鐵。秦鏡無人拭，一片埋霧月。<br>驥局環堵中，骨附筋入節。虯蟠尺澤內，魚貫蛙同穴。<br>艅艎無巨海，浮浮矜瀎潏。棟樑無廣廈，顛倒臥霜雪。<br>大鵬無長空，舉翮受羈絏。豫樟無厚地，危柢真卼臲。<br>圭璧無卞和，甘與頑石列。舜禹無陶堯，名隨腐草滅。<br>神功伏神物，神物神乃別。神人不世出，所以神功絕。<br>神物豈徒然，用之乃施設。禹功九州理，舜德天下悅。<br>璧充傳國璽，圭用祈太折。千尋豫樟幹，九萬大鵬歇。<br>棟樑庇生民，艅艎濟來哲。虯騰旱天雨，驥騁流電掣。<br>鏡懸奸膽露，劍拂妖蛇裂。珠玉照乘光，冰瑩環坐熱。<br>此物比在泥，斯言為誰發。於今盡凡耳，不為君不說。<br></p></body></html>