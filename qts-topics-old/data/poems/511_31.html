<!DOCTYPE HTML>
<html lang="en-US">
  <head>
    <meta charset="UTF-8">
    <title>511_31: 《華清宮和杜舍人》張祜</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>511_31: 《華清宮和杜舍人》張祜</p>
        <p>五十年天子，離宮舊粉牆。登封時正泰，禦宇日初長。<br>上位先名實，中興事憲章。舉戎輕甲胄，餘地取河湟。<br>道帝玄元祖，儒封孔子王。因緣百司署，叢會一人湯。<br>渭水波搖綠，秦山草半黃。馬頭開夜照，鷹眼利星芒。<br>下箭朱弓滿，鳴鞭皓腕攘。畋思獲呂望，諫祇避周昌。<br>兔跡貪前逐，梟心不早防。幾添鸚鵡勸，頻賜荔支嘗。<br>月鎖千門靜，天高一笛涼。細音搖翠佩，輕步宛霓裳。<br>禍亂根潛結，升平意遽忘。衣冠逃犬虜，鼙鼓動漁陽。<br>外戚心殊迫，中途事可量。雪埋妃子貌，刃斷祿兒腸。<br>近侍煙塵隔，前蹤輦路荒。益知迷寵佞，惟恨喪忠良。<br>北闕尊明主，南宮遜上皇。禁清餘鳳吹，池冷映龍光。<br>祝壽山猶在，流年水共傷。杜鵑魂厭蜀，蝴蝶夢悲莊。<br>雀卵遺雕栱，蟲絲罥畫梁。紫苔侵壁潤，紅樹閉門芳。<br>守吏齊鴛瓦，耕民得翠璫。歡康昔時樂，講武舊兵場。<br>暮草深岩靄，幽花墜徑香。不堪垂白叟，行折禦溝楊。<br></p></body></html>