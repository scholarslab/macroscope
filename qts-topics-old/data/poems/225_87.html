<!DOCTYPE HTML>
<html lang="en-US">
  <head>
    <meta charset="UTF-8">
    <title>225_87: 《寄彭州高三十五使君適、虢州岑二十七長史參三十韻》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>225_87: 《寄彭州高三十五使君適、虢州岑二十七長史參三十韻》杜甫</p>
        <p>故人何寂寞，今我獨淒涼。老去才難盡，秋來興甚長。<br>物情尤可見，辭客未能忘。海內知名士，雲端各異方。<br>高岑殊緩步，沈鮑得同行。意愜關飛動，篇終接混茫。<br>舉天悲富駱，近代惜盧王。似爾官仍貴，前賢命可傷。<br>諸侯非棄擲，半刺已翱翔。詩好幾時見，書成無信將。<br>男兒行處是，客子鬥身強。羈旅推賢聖，沈綿抵咎殃。<br>三年猶瘧疾，一鬼不銷亡。隔日搜脂髓，增寒抱雪霜。<br>徒然潛隙地，有靦屢鮮妝。何太龍鍾極，於今出處妨。<br>無錢居帝裏，盡室在邊疆。劉表雖遺恨，龐公至死藏。<br>心微傍魚鳥，肉瘦怯豺狼。隴草蕭蕭白，洮雲片片黃。<br>彭門劍閣外，虢略鼎湖旁。荊玉簪頭冷，巴箋染翰光。<br>烏麻蒸續曬，丹橘露應嘗。豈異神仙宅，俱兼山水鄉。<br>竹齋燒藥灶，花嶼讀書床。更得清新否，遙知對屬忙。<br>舊官寧改漢，淳俗本歸唐。濟世宜公等，安貧亦士常。<br>蚩尤終戮辱，胡羯漫倡狂。會待襖氛靜，論文暫裹糧。<br></p></body></html>