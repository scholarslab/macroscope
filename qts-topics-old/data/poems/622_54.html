<!DOCTYPE HTML>
<html lang="en-US">
  <head>
    <meta charset="UTF-8">
    <title>622_54: 《襲美見題郊居十首，因次韻酬之以伸榮謝》陸龜蒙</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>622_54: 《襲美見題郊居十首，因次韻酬之以伸榮謝》陸龜蒙</p>
        <p>近來唯樂靜，移傍故城居。閑打修琴料，時封謝藥書。<br>夜停江上鳥，晴曬篋中魚。出亦圖何事，無勞置棧車。<br>倩人醫病樹，看僕補衡茅。散發還同阮，無心敢慕巢。<br>簡便書露竹，尊待破霜匏。日好林間坐，煙蘿近欲交。<br>倭僧留海紙，山匠制雲床。懶外應無敵，貧中直是王。<br>池平鷗思喜，花盡蝶情忙。欲問新秋計，菱絲一畝強。<br>故山空自擲，當路竟誰知。只有經時策，全無養拙資。<br>病深憐灸客，炊晚信樵兒。謾欲陳風俗，周官未采詩。<br>福地能容塹，玄關詎有扉。靜思瓊版字，閑洗鐵筇衣。<br>鳥破涼煙下，人沖暮雨歸。故園秋草夢，猶記綠微微。<br>水影沉魚器，鄰聲動緯車。燕輕捎墜葉，蜂懶臥燋花。<br>說史評諸例，論兵到百家。明時如不用，歸去種桑麻。<br>禹穴奇編缺，雷平異境殘。靜吟封籙檢，歸興削帆竿。<br>白石堪為飯，青蘿好作冠。幾時當斗柄，同上步罡壇。<br>強起披衣坐，徐行處暑天。上階來鬥雀，移樹去驚蟬。<br>莫問鹽車駿，誰看醬瓿玄。黃金如可化，相近買雲泉。<br>野入青蕪巷，陂侵白竹門。風高開栗刺，沙淺露芹根。<br>迸鼠緣藤桁，饑烏立石盆。東吳雖不改，誰是武王孫。<br>疏慵真有素，時勢盡無能。風月雖為敵，林泉幸未憎。<br>酒材經夏闕，詩債待秋徴。只有君同癖，閑來對曲肱。<br></p></body></html>