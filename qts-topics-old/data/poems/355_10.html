<!DOCTYPE HTML>
<html lang="en-US">
  <head>
    <meta charset="UTF-8">
    <title>355_10: 《遊桃源一百韻》劉禹錫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>355_10: 《遊桃源一百韻》劉禹錫</p>
        <p>沅江清悠悠，連山鬱岑寂。回流抱絕巘，皎鏡含虛碧。<br>昏旦遞明媚，煙嵐分委積。香蔓垂綠潭，暴龍照孤磧。<br>淵明著前志，子驥思遠蹠。寂寂無何鄉，密爾天地隔。<br>金行太元歲，漁者偶探賾。尋花得幽蹤，窺洞穿暗隙。<br>依微聞雞犬，豁達值阡陌。居人互將迎，笑語如平昔。<br>廣樂雖交奏，海禽心不懌。揮手一來歸，故溪無處覓。<br>綿綿五百載，市朝幾遷革。有路在壺中，無人知地脈。<br>皇家感至道，聖祚自天錫。金闕傳本枝，玉函留寶曆。<br>禁山開秘宇，複戶潔靈宅。蕊檢香氛氳，醮壇煙冪冪。<br>我來塵外躅，瑩若朝星析。崖轉對翠屏，水窮留畫鷁。<br>三休俯喬木，千級扳峭壁。旭日聞撞鐘，彩雲迎躡屐。<br>遂登最高頂，縱目還楚澤。平湖見草青，遠岸連霞赤。<br>幽尋如夢想，綿思屬空闃。夤緣且忘疲，耽玩近成癖。<br>清猿伺曉發，瑤草淩寒坼。祥禽舞蔥蘢，珠樹搖玓瓅。<br>羽人顧我笑，勸我稅歸軛。霓裳何飄颻，童顏潔白皙。<br>重岩是藩屏，馴鹿受羈靮。樓居彌清霄，蘿蔦成翠帟。<br>仙翁遺竹杖，王母留桃核。姹女飛丹砂，青童護金液。<br>寶氣浮鼎耳，神光生劍脊。虛無天樂來，僁窣鬼兵役。<br>丹丘肅朝禮，玉劄工紬繹。枕中淮南方，床下阜鄉舄。<br>明燈坐遙夜，幽籟聽淅瀝。因話近世仙，聳然心神惕。<br>乃言瞿氏子，骨狀非凡格。往事黃先生，群兒多侮劇。<br>謷然不屑意，元氣貯肝膈。往往遊不歸，洞中觀博弈。<br>言高未易信，猶複加訶責。一旦前致辭，自雲仙期迫。<br>言師有道骨，前事常被謫。如今三山上，名字在真籍。<br>悠然謝主人，後歲當來覿。言畢依庭樹，如煙去無跡。<br>觀者皆失次，驚追紛絡繹。日暮山徑窮，松風自蕭槭。<br>適逢修蛇見，瞋目光激射。如嚴三清居，不使恣搜索。<br>唯餘步綱勢，八趾在沙礫。至今東北隅，表以壇上石。<br>列仙徒有名，世人非目擊。如何庭廡際，白日振飛翮。<br>洞天豈幽遠，得道如咫尺。一氣無死生，三光自遷易。<br>因思人間世，前路何狹窄。瞥然此生中，善祝期滿百。<br>大方播群類，秀氣肖翕辟。性靜本同和，物牽成阻厄。<br>是非鬥方寸，葷血昏精魄。遂令多夭傷，猶喜見斑白。<br>喧喧車馬馳，苒苒桑榆夕。共安緹繡榮，不悟泥途適。<br>紛吾本孤賤，世葉在逢掖。九流宗指歸，百氏旁捃摭。<br>公卿偶慰薦，鄉曲繆推擇。居安白社貧，志傲玄纁辟。<br>功名希自取，簪組俟揚曆。書府蚤懷鉛，射宮曾發的。<br>起草香生帳，坐曹烏集柏。賜燕聆簫韶，侍祠閱琮璧。<br>嘗聞履忠信，可以行蠻貊。自述希古心，忘恃幹時畫。<br>巧言忽成錦，苦志徒食蘖。平地生峰巒，深心有矛戟。<br>層波一震盪，弱植忽淪溺。北渚吊靈均，長岑思亭伯。<br>禍來昧幾兆，事去空歎息。塵累與時深，流年隨漏滴。<br>才能疑木雁，報施迷夷蹠。楚奏縶鐘儀，商歌勞甯戚。<br>稟生非懸解，對鏡方感激。自從嬰網羅，每事問龜策。<br>王正降雷雨，環玦賜遷斥。倘伏夷平人，誓將依羽客。<br>買山構精舍，領徒開講席。冀無身外憂，自有閑中益。<br>道芽期日就，塵慮乃冰釋。且欲遺姓名，安能慕竹帛。<br>長生尚學致，一溉豈虛擲。芝朮資餱糧，煙霞拂巾幘。<br>黃石履看墮，洪崖肩可拍。聊複嗟蜉蝣，何煩哀虺蜴。<br>青囊既深味，瓊葩亦屢摘。縱無西山資，猶免長戚戚。<br></p></body></html>