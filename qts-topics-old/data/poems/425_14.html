<!DOCTYPE HTML>
<html lang="en-US">
  <head>
    <meta charset="UTF-8">
    <title>425_14: 《讀史五首》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>425_14: 《讀史五首》白居易</p>
        <p>楚懷放靈均，國政亦荒淫。彷徨未忍決，繞澤行悲吟。<br>漢文疑賈生，謫置湘之陰。是時刑方措，此去難為心。<br>士生一代間，誰不有浮沉。良時真可惜，亂世何足欽。<br>乃知汨羅恨，未抵長沙深。<br>禍患如棼絲，其來無端緒。馬遷下蠶室，嵇康就囹圄。<br>抱冤志氣屈，忍恥形神沮。當彼戮辱時，奮飛無翅羽。<br>商山有黃綺，潁川有巢許。何不從之游，超然離網罟。<br>山林少羈鞅，世路多艱阻。寄謝伐檀人，慎勿嗟窮處。<br>漢日大將軍，少為乞食子。秦時故列侯，老作鋤瓜士。<br>春華何暐曄，園中發桃李。秋風忽蕭條，堂上生荊杞。<br>深谷變為岸，桑田成海水。勢去未須悲，時來何足喜。<br>寄言榮枯者，反復殊未已。<br>含沙射人影，雖病人不知。巧言構人罪，至死人不疑。<br>掇蜂殺愛子，掩鼻戮寵姬。弘恭陷蕭望，趙高謀李斯。<br>陰德既必報，陰禍豈虛施。人事雖可罔，天道終難欺。<br>明則有刑辟，幽則有神祇。苟免勿私喜，鬼得而誅之。<br>季子憔悴時，婦見不下機。買臣負薪日，妻亦棄如遺。<br>一朝黃金多，佩印衣錦歸。去妻不敢視，婦嫂強依依。<br>富貴家人重，貧賤妻子欺。奈何貧富間，可移親愛志。<br>遂使中人心，汲汲求富貴。又令下人力，各競錐刀利。<br>隨分歸舍來，一取妻孥意。<br></p></body></html>