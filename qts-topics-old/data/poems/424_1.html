<!DOCTYPE HTML>
<html lang="en-US">
  <head>
    <meta charset="UTF-8">
    <title>424_1: 《賀雨》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>424_1: 《賀雨》白居易</p>
        <p>皇帝嗣寶曆，元和三年冬。自冬及春暮，不雨旱爞爞。<br>上心念下民，懼歲成災凶。遂下罪己詔，殷勤告萬邦。<br>帝曰予一人，繼天承祖宗。憂勤不遑寧，夙夜心忡忡。<br>元年誅劉辟，一舉靖巴邛。二年戮李錡，不戰安江東。<br>顧惟眇眇德，遽有巍巍功。或者天降沴，無乃儆予躬。<br>上思答天戒，下思致時邕。莫如率其身，慈和與儉恭。<br>乃命罷進獻，乃命賑饑窮。宥死降五刑，責己寬三農。<br>宮女出宣徽，廄馬減飛龍。庶政靡不舉，皆出自宸衷。<br>奔騰道路人，傴僂田野翁。歡呼相告報，感泣涕沾胸。<br>順人人心悅，先天天意從。詔下才七日，和氣生沖融。<br>凝為油油雲，散作習習風。晝夜三日雨，淒淒複濛濛。<br>萬心春熙熙，百穀青芃芃。人變愁為喜，歲易儉為豐。<br>乃知王者心，憂樂與眾同。皇天與後土，所感無不通。<br>冠佩何鏘鏘，將相及王公。蹈舞呼萬歲，列賀明庭中。<br>小臣誠愚陋，職忝金鑾宮。稽首再三拜，一言獻天聰。<br>君以明為聖，臣以直為忠。敢賀有其始，亦願有其終。<br></p></body></html>