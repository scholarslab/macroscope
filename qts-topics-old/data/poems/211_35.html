<!DOCTYPE HTML>
<html lang="en-US">
  <head>
    <meta charset="UTF-8">
    <title>211_35: 《贈別王十七管記》高適</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>211_35: 《贈別王十七管記》高適</p>
        <p>故交吾未測，薄宦空年歲。晚節蹤曩賢，雄詞冠當世。<br>堂中皆食客，門外多酒債。產業曾未言，衣裘與人敝。<br>飄颻戎幕下，出入關山際。轉戰輕壯心，立談有邊計。<br>雲沙自回合，天海空迢遞。星高漢將驕，月盛胡兵銳。<br>沙深冷陘斷，雪暗遼陽閉。亦謂掃欃槍，旋驚陷蜂蠆。<br>歸旌告東捷，鬥騎傳西敗。遙飛絕漢書，已築長安第。<br>畫龍俱在葉，寵鶴先居衛。勿辭部曲勳，不藉將軍勢。<br>相逢季冬月，悵望窮海裔。折劍留贈人，嚴裝遂雲邁。<br>我行將悠緬，及此還羈滯。曾非濟代謀，且有臨深誡。<br>隨波混清濁，與物同醜麗。眇憶青岩棲，寧忘褐衣拜。<br>自言愛水石，本欲親蘭蕙。何意薄松筠，翻然重菅蒯。<br>恒深取與分，孰慢平生契。款曲雞黍期，酸辛別離袂。<br>逢時愧名節，遇坎悲淪替。適趙非解紛，游燕往無說。<br>浩歌方振盪，逸翮思淩勵。倏若異鵬摶，吾當學蟬蛻。<br></p></body></html>