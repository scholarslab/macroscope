<!DOCTYPE HTML>
<html lang="en-US">
  <head>
    <meta charset="UTF-8">
    <title>222_4: 《八哀詩。贈太子太師汝陽郡王璡》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>222_4: 《八哀詩。贈太子太師汝陽郡王璡》杜甫</p>
        <p>汝陽讓帝子，眉宇真天人。虯須似太宗，色映塞外春。<br>往者開元中，主恩視遇頻。出入獨非時，禮異見群臣。<br>愛其謹潔極，倍此骨肉親。從容聽朝後，或在風雪晨。<br>忽思格猛獸，苑囿騰清塵。羽旗動若一，萬馬肅駪駪。<br>詔王來射雁，拜命已挺身。箭出飛鞚內，上又回翠麟。<br>翻然紫塞翮，下拂明月輪。胡人雖獲多，天笑不為新。<br>王每中一物，手自與金銀。袖中諫獵書，扣馬久上陳。<br>竟無銜橛虞，聖聰矧多仁。官免供給費，水有在藻鱗。<br>匪唯帝老大，皆是王忠勤。晚年務置醴，門引申白賓。<br>道大容無能，永懷侍芳茵。好學尚貞烈，義形必沾巾。<br>揮翰綺繡揚，篇什若有神。川廣不可溯，墓久狐兔鄰。<br>宛彼漢中郡，文雅見天倫。何以開我悲，泛舟俱遠津。<br>溫溫昔風味，少壯已書紳。舊游易磨滅，衰謝增酸辛。<br></p></body></html>