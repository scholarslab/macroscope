<!DOCTYPE HTML>
<html lang="en-US">
  <head>
    <meta charset="UTF-8">
    <title>425_18: 《和答詩十首。和大觜烏》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>425_18: 《和答詩十首。和大觜烏》白居易</p>
        <p>烏者種有二，名同性不同。觜小者慈孝，觜大者貪庸。<br>觜大命又長，生來十餘冬。物老顏色變，頭毛白茸茸。<br>飛來庭樹上，初但驚兒童。老巫生奸計，與烏意潛通。<br>雲此非凡鳥，遙見起敬恭。千歲乃一出，喜賀主人翁。<br>祥瑞來白日，神聖占知風。陰作北斗使，能為人吉凶。<br>此烏所止家，家產日夜豐。上以致壽考，下可宜田農。<br>主人富家子，身老心童蒙。隨巫拜複祝，婦姑亦相從。<br>殺雞薦其肉，敬若禋六宗。烏喜張大觜，飛接在虛空。<br>烏既飽膻腥，巫亦饗甘濃。烏巫互相利，不復兩西東。<br>日日營巢窟，稍稍近房櫳。雖生八九子，誰辨其雌雄。<br>群雛又成長，眾觜逞殘凶。探巢吞燕卵，入蔟啄蠶蟲。<br>豈無乘秋隼，羈絆委高墉。但食烏殘肉，無施搏擊功。<br>亦有能言鸚，翅碧觜距紅。暫曾說烏罪，囚閉在深籠。<br>青青窗前柳，鬱鬱井上桐。貪烏占棲息，慈烏獨不容。<br>慈烏爾奚為，來往何憧憧。曉去先晨鼓，暮歸後昏鐘。<br>辛苦塵土間，飛啄禾黍叢。得食將哺母，饑腸不自充。<br>主人憎慈烏，命子削彈弓。弦續會稽竹，丸鑄荊山銅。<br>慈烏求母食，飛下爾庭中。數粒未入口，一丸已中胸。<br>仰天號一聲，似欲訴蒼穹。反哺日未足，非是惜微躬。<br>誰能持此冤，一為問化工。胡然大觜烏，竟得天年終。<br></p></body></html>