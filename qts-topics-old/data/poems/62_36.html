<!DOCTYPE HTML>
<html lang="en-US">
  <head>
    <meta charset="UTF-8">
    <title>62_36: 《和李大夫嗣真奉使存撫河東》杜審言</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>62_36: 《和李大夫嗣真奉使存撫河東》杜審言</p>
        <p>六位乾坤動，三微歷數遷。謳歌移火德，圖讖在金天。<br>子月開階統，房星受命年。禎符龍馬出，寶籙鳳凰傳。<br>地即交風雨，都仍蔔澗瀍。明堂唯禦極，清廟乃尊先。<br>不宰神功運，無為大象懸。八荒平物土，四海接人煙。<br>已屬群生泰，猶言至道偏。璽書傍問俗，旌節近推賢。<br>秩比司空位，官臨禦史員。雄詞執刀筆，直諫罷樓船。<br>國有大臣器，朝加小會筵。將行備禮樂，送別仰神仙。<br>城闕周京轉，關河陝服連。稍觀汾水曲，俄指絳台前。<br>姑射聊長望，平陽遂宛然。舜耕餘草木，禹鑿舊山川。<br>昔出諸侯上，無何霸業全。中軍歸戰敵，外府絕兵權。<br>隱隱帝鄉遠，瞻瞻肅命虔。西河偃風俗，東壁掛星躔。<br>井邑枌榆社，陵園松柏田。榮光晴掩代，佳氣曉侵燕。<br>雨霈鴻私滌，風行睿旨宣。煢嫠訪疾苦，屠釣采貞堅。<br>人樂逢刑措，時康洽賞延。賜逾秦氏級，恩倍漢家錢。<br>擁傳鹹翹首，稱觴競比肩。拜迎彌道路，舞詠溢郊鄽。<br>殺氣西衡白，窮陰北暝玄。飛霜遙渡海，殘月迥臨邊。<br>緬邈朝廷問，周流朔塞旋。興來探馬策，俊發抱龍泉。<br>學總八千卷，文傾三百篇。澄清得使者，作頌有人焉。<br>莫以崇班閡，而雲勝托捐。偉材何磊落，陋質幾翩翾。<br>江海寧為讓，巴渝轉自牽。一聞歌聖道，助曲荷陶甄。<br></p></body></html>