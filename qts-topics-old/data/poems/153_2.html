<!DOCTYPE HTML>
<html lang="en-US">
  <head>
    <meta charset="UTF-8">
    <title>153_2: 《詠史十一首》李華</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>153_2: 《詠史十一首》李華</p>
        <p>昂藏獬豸獸，出自太平年。亂代乃潛伏，縱人為禍愆。<br>嘗聞斷馬劍，每壯朱雲賢。身死名不滅，寒風吹墓田。<br>精靈如有在，幽憤滿松煙。<br>漢皇修雅樂，乘輿臨太學。三老與五更，天王親割牲。<br>一人調風俗，萬國和且平。單于驟款塞，武庫欲銷兵。<br>文物此朝盛，君臣何穆清。至今壝壇下，如有簫韶聲。<br>巢許在嵩潁，陶唐不得臣。九州尚洗耳，一命安能親。<br>綿邈數千祀，丘中誰隱淪。朝遊公卿府，夕是山林人。<br>蒲帛揚側陋，薜蘿為縉紳。九重念入夢，三事思降神。<br>且設庭中燎，寧窺泉下鱗。<br>漢時征百粵，楊僕將樓船。幕府功未立，江湖已騷然。<br>島夷非敢亂，政暴地仍偏。得罪因懷璧，防身輒控弦。<br>三軍求裂土，萬里詎聞天。魏闕心猶在，旗門首已懸。<br>如何得良吏，一為制方圓。<br>秦滅漢帝興，南山有遺老。危冠揖萬乘，幸得厭征討。<br>當君逐鹿時，臣等已枯槁。寧知市朝變，但覺林泉好。<br>高臥三十年，相看成四皓。帝言翁甚善，見顧何不早。<br>咸稱太子仁，重義亦尊道。側聞驪姬事，申生不自保。<br>暫出商山雲，朅來趨灑掃。東宮成羽翼，楚舞傷懷抱。<br>後代無其人，戾園滿秋草。<br>日照昆侖上，羽人披羽衣。乘龍駕雲霧，欲往心無違。<br>此山在西北，乃是神仙國。靈氣皆自然，求之不可得。<br>何為漢武帝，精思遍群山。糜費巨萬計，宮車終不還。<br>蒼蒼茂陵樹，足以戒人間。<br>天生忠與義，本以佐雍熙。何意李司隸，而當昏亂時。<br>古墳襄城野，斜徑橫秋陂。況不禁樵采，茅莎無孑遺。<br>高標尚可仰，精爽今何之。一忤中常侍，銜冤誰見知。<br>嘗觀黨錮傳，撫卷不勝悲。<br>文侯耽鄭衛，一聽一忘餐。白雪燕姬舞，朱弦趙女彈。<br>淫聲流不返，慆蕩日無端。獻歲受朝時，鳴鐘宴百官。<br>兩床陳管磬，九奏殊未闌。對此唯恐臥，更能整衣冠。<br>蜀主相諸葛，功高名亦尊。驅馳千萬眾，怒目瞰中原。<br>曹伯任公孫，國亡身不存。社宮久蕪沒，白雁猶飛翻。<br>勿言君臣合，可以濟黎元。為蜀諒不易，如曹難複論。<br>六國韓最弱，末年尤畏秦。鄭生為韓計，且欲疲秦人。<br>利物可分社，原情堪滅身。咸陽古城下，萬頃稻苗新。<br>沂水春可涉，泮宮映楊葉。麗色異人間，珊珊搖佩環。<br>展禽恒獨處，深巷生禾黍。城上飛海雲，城中暗春雨。<br>適來鳴佩者，複是誰家女。泥沾珠綴履，雨濕翠毛簪。<br>電影開蓮臉，雷聲飛蕙心。自言沂水曲，采萍兼采菉。<br>歸徑雖可尋，天陰光景促。憐君貞且獨，願許君家宿。<br>徒勞惜衾枕，了不顧雙蛾。豔質誠可重，淫風如禮何。<br>周王惑褒姒，城闕成陂陀。<br></p></body></html>