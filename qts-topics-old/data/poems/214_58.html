<!DOCTYPE HTML>
<html lang="en-US">
  <head>
    <meta charset="UTF-8">
    <title>214_58: 《奉酬睢陽李太守》高適</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>214_58: 《奉酬睢陽李太守》高適</p>
        <p>公族稱王佐，朝經允帝求。本枝疆我李，磐石冠諸劉。<br>禮樂光輝盛，山河氣象幽。系高周柱史，名重晉陽秋。<br>華省膺推擇，青雲寵宴遊。握蘭多具美，前席有嘉謀。<br>賦得黃金賜，言皆白璧酬。著鞭驅駟馬，操刃解全牛。<br>出鎮兼方伯，承家複列侯。朝瞻孔北海，時用杜荊州。<br>廣固才登陟，毗陵忽阻修。三台冀入夢，四岳尚分憂。<br>郡邑連京口，山川望石頭。海門當建節，江路引鳴騶。<br>俗見中興理，人逢至道休。先移白額橫，更息赭衣偷。<br>梁國歌來晚，徐方怨不留。豈伊齊政術，將以變澆浮。<br>訟簡知能吏，刑寬察要囚。坐堂風偃草，行縣雨隨輈。<br>地是蒙莊宅，城遺閼伯丘。孝王餘井徑，微子故田疇。<br>冬至招搖轉，天寒螮蝀收。猿岩飛雨雪，兔苑落梧楸。<br>列戟霜侵戶，褰幃月在鉤。好賢常解榻，乘興每登樓。<br>逸足橫千里，高談注九流。詩題青玉案，衣贈黑貂裘。<br>窮巷軒車靜，閑齋耳目愁。未能方管樂，翻欲慕巢由。<br>講德良難敵，觀風豈易儔。寸心仍有適，江海一扁舟。<br></p></body></html>