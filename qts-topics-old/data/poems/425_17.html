<!DOCTYPE HTML>
<html lang="en-US">
  <head>
    <meta charset="UTF-8">
    <title>425_17: 《和答詩十首。答桐花》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>425_17: 《和答詩十首。答桐花》白居易</p>
        <p>山木多蓊鬱，茲桐獨亭亭。葉重碧雲片，花簇紫霞英。<br>是時三月天，春暖山雨晴。夜色向月淺，暗香隨風輕。<br>行者多商賈，居者悉黎氓。無人解賞愛，有客獨屏營。<br>手攀花枝立，足蹋花影行。生憐不得所，死欲揚其聲。<br>截為天子琴，刻作古人形。雲待我成器，薦之于穆清。<br>誠是君子心，恐非草木情。胡為愛其華，而反傷其生。<br>老龜被刳腸，不如無神靈。雄雞自斷尾，不願為犧牲。<br>況此好顏色，花紫葉青青。宜遂天地性，忍加刀斧刑。<br>我思五丁力，拔入九重城。當君正殿栽，花葉生光晶。<br>上對月中桂，下覆階前蓂。泛拂香爐煙，隱映斧藻屏。<br>為君布綠陰，當暑蔭軒楹。沉沉綠滿地，桃李不敢爭。<br>為君發清韻，風來如叩瓊。泠泠聲滿耳，鄭衛不足聽。<br>受君封植力，不獨吐芬馨。助君行春令，開花應晴明。<br>受君雨露恩，不獨含芳榮。戒君無戲言，翦葉封弟兄。<br>受君歲月功，不獨資生成。為君長高枝，鳳凰上頭鳴。<br>一鳴君萬歲，壽如山不傾。再鳴萬人泰，泰階為之平。<br>如何有此用，幽滯在岩坰。歲月不爾駐，孤芳坐凋零。<br>請向桐枝上，為餘題姓名。待餘有勢力，移爾獻丹庭。<br></p></body></html>