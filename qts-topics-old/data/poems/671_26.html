<!DOCTYPE HTML>
<html lang="en-US">
  <head>
    <meta charset="UTF-8">
    <title>671_26: 《無題十首》唐彥謙</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>671_26: 《無題十首》唐彥謙</p>
        <p>細草鋪茵綠滿堤，燕飛晴日正遲遲。<br>尋芳陌上花如錦，折得東風第一枝。<br>錦箏銀甲響鶤弦，勾引春聲上綺筵。<br>醉倚闌幹花下月，犀梳斜嚲鬢雲邊。<br>楚雲湘雨會陽臺，錦帳芙蓉向夜開。<br>吹罷玉簫春似海，一雙彩鳳忽飛來。<br>春江新水促歸航，惜別花前酒漫觴。<br>倒盡銀瓶渾不醉，卻憐和淚入愁腸。<br>誰知別易會應難，目斷青鸞信渺漫。<br>情似藍橋橋下水，年來流恨幾時幹。<br>漏滴銅龍夜已深，柳梢斜月弄疏陰。<br>滿園芳草年年恨，剔盡燈花夜夜心。<br>夜合庭前花正開，輕羅小扇為誰裁。<br>多情驚起雙蝴蝶，飛入巫山夢裏來。<br>憶別悠悠歲月長，酒兵無計敵愁腸。<br>柔絲漫折長亭柳，綰得同心欲寄將。<br>楊柳青青映畫樓，翠眉終日鎖離愁。<br>杜鵑啼落枝頭月，多為傷春恨不休。<br>雲色鮫綃拭淚顏，一簾春雨杏花寒。<br>幾時重會鴛鴦侶，月下吹笙和彩鸞。<br></p></body></html>