<!DOCTYPE HTML>
<html lang="en-US">
  <head>
    <meta charset="UTF-8">
    <title>421_7: 《去杭州（送王師範）》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>421_7: 《去杭州（送王師範）》元稹</p>
        <p>房杜王魏之子孫，雖及百代為清門。駿骨鳳毛真可貴，<br>岡頭澤底促足論。去年江上識君面，愛君風貌情已敦。<br>與君言語見君性，靈府坦蕩消塵煩。自茲心洽跡亦洽，<br>居常並榻遊並軒。柳陰覆岸鄭監水，李花壓樹韋公園。<br>每出新詩共聯綴，閑因醉舞相牽援。時尋沙尾楓林夕，<br>夜摘蘭叢衣露繁。今君別我欲何去，自言遠結迢迢婚。<br>簡書五府已再至，波濤萬里酬一言。為君再拜贈君語，<br>願君靜聽君勿喧。君名師範欲何範，君之烈祖遺範存。<br>永寧昔在掄鑒表，沙汰沉濁澄浚源。君今取友由取士，<br>得不別白清與渾。昔公事主盡忠讜，雖及死諫誓不諼。<br>今君佐藩如佐主，得不陳露酬所恩。昔公為善日不足，<br>假寐待旦朝至尊。今君三十朝未與，得不寸晷倍璵璠。<br>昔公令子尚貴主，公執舅禮婦執笲。返拜之儀自此絕，<br>關雎之化皎不昏。君今遠娉奉明祀，得不齊勵親蘋蘩。<br>斯言皆為書佩帶，然後別袂乃可捫。別袂可捫不可解，<br>解袂開帆淒別魂。魂搖江樹鳥飛沒，帆掛檣竿鳥尾翻。<br>翻風駕浪拍何處，直指杭州由上元。上元蕭寺基址在，<br>杭州潮水霜雪屯。潮戶迎潮擊潮鼓，潮平潮退有潮痕。<br>得得為題羅刹石，古來非獨伍員冤。<br></p></body></html>