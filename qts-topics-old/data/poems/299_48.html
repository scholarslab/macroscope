<!DOCTYPE HTML>
<html lang="en-US">
  <head>
    <meta charset="UTF-8">
    <title>299_48: 《題別遺愛草堂兼呈李十使君（李十亦嘗隱廬山白鹿洞）》王建</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>299_48: 《題別遺愛草堂兼呈李十使君（李十亦嘗隱廬山白鹿洞）》王建</p>
        <p>曾住爐峰下，書堂對藥台。斬新蘿徑合，依舊竹窗開。<br>砌水親看決，池荷手自栽。五年方暫至，一宿又須回。<br>縱未長歸得，猶勝不到來。君家白鹿洞，聞道亦生苔。<br></p></body></html>