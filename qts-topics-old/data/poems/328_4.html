<!DOCTYPE HTML>
<html lang="en-US">
  <head>
    <meta charset="UTF-8">
    <title>328_4: 《雜言和常州李員外副使春日戲題十首》權德輿</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>328_4: 《雜言和常州李員外副使春日戲題十首》權德輿</p>
        <p>隨風柳絮輕，映日杏花明。無奈花深處，流鶯三數聲。<br>蘭橈畫舸轉花塘，水映風搖路漸香。<br>任興不知行近遠，更憐微月照鳴榔。<br>簷前曉色驚雙燕，戶外春風舞百花。<br>粉署可憐閑對此，唯令碧玉泛流霞。<br>枕上覺，窗外曉。怯朝光，驚曙鳥。花墜露，滿芳沼。<br>柳如絲，風嫋嫋。佳期遠，相見少。試一望，魂杳渺。<br>閒庭無事，獨步春輝。韶光滿目，落蕊盈衣。芳樹交柯，<br>文禽並飛。婉彼君子，悵然有違。對酒不飲，橫琴不揮。<br>不揮者何，知音誠稀。<br>江春好遊衍，處處芳菲積。彩舫入花津，香車依柳陌。<br>綠楊煙嫋嫋，紅蕊鶯寂寂。如何愁思人，獨與風光隔。<br>曙月漸到窗前，移尊更就芳筵。輕吹乍搖蘭燭，<br>春光暗入花鈿。絲竹偏宜靜夜，綺羅共占韶年。<br>不遣通宵盡醉，定知辜負風煙。<br>露洗百花新，簾開月照人。綠窗銷暗燭，蘭徑掃清塵。<br>雙燕頻驚夢，三桃競報春。相思寂不語，珠淚灑紅巾。<br>雨歇風輕一院香，紅芳綠草接東牆。<br>春衣試出當軒立，定被鄰家暗斷腸。<br>春風半，春光遍。柳如絲，花似霰。歸心勞夢寐，<br>遠目傷遊眄。可惜長安無限春，年年空向江南見。<br></p></body></html>