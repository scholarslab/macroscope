<!DOCTYPE HTML>
<html lang="en-US">
  <head>
    <meta charset="UTF-8">
    <title>97_26: 《移禁司刑》沈佺期</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>97_26: 《移禁司刑》沈佺期</p>
        <p>疇昔參鄉賦，中年忝吏途。丹唇曾學史，白首不成儒。<br>天子開昌籙，群生偶大爐。散材仍葺廈，弱羽遽摶扶。<br>寵邁乘軒鶴，榮過食稻鳧。何功游畫省，何德理黃樞。<br>吊影慚非據，傾心事遠圖。盜泉寧止渴，惡木匪投軀。<br>任直翻多毀，安身遂少徒。一朝逢糾謬，三省竟無虞。<br>白簡初心屈，黃紗始望孤。患平終不怒，持劾每相驅。<br>埋劍誰當辨，偷金以自誣。誘言雖委答，流議亦真符。<br>首夏方憂圄，高秋獨向隅。嚴城看熠耀，圜戶對蜘蛛。<br>累餉唯妻子，披冤是友于。物情牽倚伏，人事限榮枯。<br>門客心誰在，鄰交跡倘無。撫襟雙涕落，危坐日憂趨。<br>聖旨垂明德，冤囚豈濫誅。會希恩免理，終望罪矜愚。<br>司寇宜哀獄，台庭幸恤辜。漢皇虛詔上，容有報恩珠。<br></p></body></html>