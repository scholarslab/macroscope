<!DOCTYPE HTML>
<html lang="en-US">
  <head>
    <meta charset="UTF-8">
    <title>609_18: 《奉和魯望讀陰符經見寄》皮日休</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>609_18: 《奉和魯望讀陰符經見寄》皮日休</p>
        <p>三百八十言，出自伊祁氏。上以生神仙，次雲立仁義。<br>玄機一以發，五賊紛然起。結為日月精，融作天地髓。<br>不測似陰陽，難名若神鬼。得之升高天，失之沈厚地。<br>具茨雲木老，大塊煙霞委。自顓頊以降，賊為聖人軌。<br>堯乃一庶人，得之賊帝摯。摯見其德尊，脫身授其位。<br>舜唯一鰥民，冗冗作什器。得之賊帝堯，白丁作天子。<br>禹本刑人後，以功繼其嗣。得之賊帝舜，用以平洚水。<br>自禹及文武，天機嗒然弛。姬公樹其綱，賊之為聖智。<br>聲詩川競大，禮樂山爭峙。爰從幽厲餘，宸極若孩稚。<br>九伯真犬彘，諸侯實虎兕。五星合其耀，白日下闕裏。<br>由是聖人生，于焉當亂紀。黃帝之五賊，拾之若青紫。<br>高揮春秋筆，不可刊一字。賊子虐甚斨，奸臣痛于棰。<br>至今千餘年，蚩蚩受其賜。時代更複改，刑政崩且陊。<br>予將賊其道，所動多訾毀。叔孫與臧倉，賢聖多如此。<br>如何黃帝機，吾得多坎躓。縱失生前祿，亦多身後利。<br>我欲賊其名，垂之千萬祀。<br></p></body></html>