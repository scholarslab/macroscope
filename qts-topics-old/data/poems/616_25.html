<!DOCTYPE HTML>
<html lang="en-US">
  <head>
    <meta charset="UTF-8">
    <title>616_25: 《夜會問答十》皮日休</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>616_25: 《夜會問答十》皮日休</p>
        <p>寒夜清，簾外迢迢星斗明。況有蕭閑洞中客，<br>吟為紫鳳呼凰聲。<br>癭木杯，杉贅楠瘤刳得來。莫怪家人畔邊笑，<br>渠心只愛黃金罍。<br>落霞琴，寥寥山水揚清音。玉皇仙馭碧雲遠，<br>空使松風終日吟。<br>蓮花燭，亭亭嫩蕊生紅玉。不知含淚怨何人，<br>欲問無由得心曲。<br>金火障，紅獸飛來射羅幌。夜來斜展掩深爐，<br>半睡芙蓉香蕩漾。<br>憶山月，前溪後溪清複絕。看看又及桂花時，<br>空寄子規啼處血。<br>錦鯨薦，碧香紅膩承君宴。幾度閑眠卻覺來，<br>彩鱗飛出雲濤面。<br>懷溪雲，漠漠閑籠鷗鷺群。有時日暮碧將合，<br>還被魚舟來觸分。<br>霜中笛，落梅一曲瑤華滴。不知青女是何人，<br>三奏未終頭已白。<br>月下橋，風外拂殘衰柳條。倚欄杆處獨自立，<br>青翰何人吹玉簫？</p></body></html>