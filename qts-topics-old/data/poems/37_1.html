<!DOCTYPE HTML>
<html lang="en-US">
  <head>
    <meta charset="UTF-8">
    <title>37_1: 《古意六首》王績</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>37_1: 《古意六首》王績</p>
        <p>幽人在何所，紫岩有仙躅。月下橫寶琴，此外將安欲。<br>材抽嶧山幹，徽點昆丘玉。漆抱蛟龍唇，絲纏鳳凰足。<br>前彈廣陵罷，後以明光續。百金買一聲，千金傳一曲。<br>世無鐘子期，誰知心所屬。<br>竹生大夏溪，蒼蒼富奇質。綠葉吟風勁，翠莖犯霄密。<br>霜霰封其柯，鵷鸞食其實。甯知軒轅後，更有伶倫出。<br>刀斧俄見尋，根株坐相失。裁為十二管，吹作雄雌律。<br>有用雖自傷，無心複招疾。不如山上草，離離保終吉。<br>寶龜尺二寸，由來宅深水。浮游五湖內，宛轉三江裏。<br>何不深複深，輕然至溱洧。溱洧源流狹，春秋不濡軌。<br>漁人遞往還，網罟相縈藟。一朝失運會，刳腸血流死。<br>豐骨輸廟堂，鮮腴藉籩簋。棄置誰怨尤，自我招此否。<br>餘靈寄明蔔，複來欽所履。<br>松生北岩下，由來人徑絕。布葉捎雲煙，插根擁岩穴。<br>自言生得地，獨負淩雲潔。何時畏斤斧，幾度經霜雪。<br>風驚西北枝，雹隕東南節。不知歲月久，稍覺枝幹折。<br>藤蘿上下碎，枝幹縱橫裂。行當糜爛盡，坐共灰塵滅。<br>甯關匠石顧，豈為王孫折。盛衰自有時，聖賢未嘗屑。<br>寄言悠悠者，無為嗟大耋。<br>桂樹何蒼蒼，秋來花更芳。自言歲寒性，不知露與霜。<br>幽人重其德，徙植臨前堂。連拳八九樹，偃蹇二三行。<br>枝枝自相糾，葉葉還相當。去來雙鴻鵠，棲息兩鴛鴦。<br>榮蔭誠不厚，斤斧亦勿傷。赤心許君時，此意那可忘。<br>彩鳳欲將歸，提羅出郊訪。羅張大澤已，鳳入重雲颺。<br>朝棲昆閬木，夕飲蓬壺漲。問鳳那遠飛，賢君坐相望。<br>鳳言荷深德，微禽安足尚。但使雛卵全，無令矰繳放。<br>皇臣力牧舉，帝樂簫韶暢。自有來巢時，明年阿閣上。<br></p></body></html>