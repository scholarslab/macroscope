<!DOCTYPE HTML>
<html lang="en-US">
  <head>
    <meta charset="UTF-8">
    <title>340_26: 《孟生詩（孟郊下第，送之謁徐州張建封也）》韓愈</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>340_26: 《孟生詩（孟郊下第，送之謁徐州張建封也）》韓愈</p>
        <p>孟生江海士，古貌又古心。嘗讀古人書，謂言古猶今。<br>作詩三百首，窅默咸池音。騎驢到京國，欲和熏風琴。<br>豈識天子居，九重鬱沉沉。一門百夫守，無籍不可尋。<br>晶光蕩相射，旗戟翩以森。遷延乍卻走，驚怪靡自任。<br>舉頭看白日，泣涕下沾襟。朅來游公卿，莫肯低華簪。<br>諒非軒冕族，應對多差參。萍蓬風波急，桑榆日月侵。<br>奈何從進士，此路轉嶇嶔。異質忌處群，孤芳難寄林。<br>誰憐松桂性，競愛桃李陰。朝悲辭樹葉，夕感歸巢禽。<br>顧我多慷慨，窮簷時見臨。清宵靜相對，發白聆苦吟。<br>采蘭起幽念，眇然望東南。秦吳修且阻，兩地無數金。<br>我論徐方牧，好古天下欽。竹實鳳所食，德馨神所歆。<br>求觀眾丘小，必上泰山岑。求觀眾流細，必泛滄溟深。<br>子其聽我言，可以當所箴。既獲則思返，無為久滯淫。<br>卞和試三獻，期子在秋砧。<br></p></body></html>