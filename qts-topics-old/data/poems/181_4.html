<!DOCTYPE HTML>
<html lang="en-US">
  <head>
    <meta charset="UTF-8">
    <title>181_4: 《下途歸石門舊居》李白</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>181_4: 《下途歸石門舊居》李白</p>
        <p>吳山高，越水清，握手無言傷別情。將欲辭君掛帆去，<br>離魂不散煙郊樹。此心鬱悵誰能論，有愧叨承國士恩。<br>雲物共傾三月酒，歲時同餞五侯門。羨君素書嘗滿案，<br>含丹照白霞色爛。餘嘗學道窮冥筌，夢中往往遊仙山。<br>何當脫屣謝時去，壺中別有日月天。俯仰人間易凋朽，<br>鐘峰五雲在軒牖。惜別愁窺玉女窗，歸來笑把洪崖手。<br>隱居寺，隱居山，陶公煉液棲其間。靈神閉氣昔登攀，<br>恬然但覺心緒閑。數人不知幾甲子，昨夜猶帶冰霜顏。<br>我離雖則歲物改，如今了然失所在。別君莫道不盡歡，<br>懸知樂客遙相待。石門流水遍桃花，我亦曾到秦人家。<br>不知何處得雞豕，就中仍見繁桑麻。翛然遠與世事間，<br>裝鸞駕鶴又複遠。何必長從七貴游，勞生徒聚萬金產。<br>挹君去，長相思，雲遊雨散從此辭。欲知悵別心易苦，<br>向暮春風楊柳絲。<br></p></body></html>