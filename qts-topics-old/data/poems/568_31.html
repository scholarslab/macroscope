<!DOCTYPE HTML>
<html lang="en-US">
  <head>
    <meta charset="UTF-8">
    <title>568_31: 《自澧浦東游江表，途出巴丘，投員外從公虞》李群玉</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>568_31: 《自澧浦東游江表，途出巴丘，投員外從公虞》李群玉</p>
        <p>短翮後飛者，前攀鸞鶴翔。力微應萬里，矯首空蒼蒼。<br>誰昔探花源，考盤西岳陽。高風動商洛，綺皓無馨香。<br>一朝下蒲輪，清輝照岩廊。孤醒立眾醉，古道何由昌。<br>經術震浮蕩，國風掃齊梁。文襟即玄圃，筆下成琳琅。<br>霞水散吟嘯，松筠奉琴觴。冰壺避皎潔，武庫羞鋒鋩。<br>小子書代耕，束發頗自強。艱哉水投石，壯志空摧藏。<br>十年侶龜魚，垂頭在沅湘。巴歌掩白雪，鮑肆埋蘭芳。<br>騷雅道未喪，何憂名不彰。饑寒束困厄，默塞飛星霜。<br>百志不成一，東波擲年光。塵生脫粟甑，萬里違高堂。<br>中夜恨火來，焚燒九回腸。平明梁山淚，緣枕沾匡床。<br>依泊洞庭波，木葉忽已黃。哀砧搗秋色，曉月啼寒螿。<br>複此棹孤舟，雲濤浩茫茫。朱門待媒勢，短褐誰揄揚。<br>仰羨野陂鳧，無心憂稻粱。不如天邊雁，南北皆成行。<br>男兒白日間，變化未可量。所希困辱地，剪拂成騰驤。<br>咋筆話肝肺，詠茲枯魚章。何由首西路，目斷白雲鄉。<br></p></body></html>