<!DOCTYPE HTML>
<html lang="en-US">
  <head>
    <meta charset="UTF-8">
    <title>340_25: 《月蝕詩效玉川子作（憲宗元和五年時為河南令）》韓愈</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>340_25: 《月蝕詩效玉川子作（憲宗元和五年時為河南令）》韓愈</p>
        <p>元和庚寅鬥插子，月十四日三更中。森森萬木夜僵立，<br>寒氣屭奰頑無風。月形如白盤，完完上天東。<br>忽然有物來啖之，不知是何蟲。如何至神物，遭此狼狽凶。<br>星如撒沙出，攢集爭強雄。油燈不照席，<br>是夕吐焰如長虹。玉川子，涕泗下，中庭獨行。<br>念此日月者，為天之眼睛。此猶不自保，吾道何由行。<br>嘗聞古老言，疑是蝦蟆精。徑圓千里納女腹，<br>何處養女百醜形。杷沙腳手鈍，誰使女解緣青冥。<br>黃帝有四目，帝舜重其明。今天只兩目，何故許食使偏盲。<br>堯呼大水浸十日，不惜萬國赤子魚頭生。女於此時若食日，<br>雖食八九無嚵名。赤龍黑鳥燒口熱，<br>翎鬣倒側相搪撐。婪酣大肚遭一飽，饑腸徹死無由鳴。<br>後時食月罪當死，天羅磕匝何處逃汝刑。<br>玉川子立於庭而言曰：地行賤臣仝，再拜敢告上天公。<br>臣有一寸刃，可刳凶蟆腸。無梯可上天，天階無由有臣蹤。<br>寄箋東南風，天門西北祈風通。丁甯附耳莫漏泄，<br>薄命正值飛廉慵。東方青色龍，牙角何呀呀。從官百餘座，<br>嚼啜煩官家。月蝕汝不知，安用為龍窟天河。赤鳥司南方，<br>尾禿翅觰沙。月蝕於汝頭，汝口開呀呀。蝦蟆掠汝兩吻過，<br>忍學省事不以汝觜啄蝦蟆。于菟蹲於西，旗旄衛毿。<br>既從白帝祠，又食於蠟禮有加。忍令月被惡物食，<br>枉於汝口插齒牙。烏龜怯奸，怕寒縮頸，以殼自遮。<br>終令誇蛾抉汝出，卜師燒錐鑽灼滿板如星羅。此外內外官，<br>瑣細不足科。臣請悉掃除，慎勿許語令啾嘩。<br>並光全耀歸我月，盲眼鏡淨無纖瑕。弊蛙拘送主府官，<br>帝箸下腹嘗其皤。依前使兔操杵臼，玉階桂樹閑婆娑。<br>姮娥還宮室，太陽有室家。天雖高，耳屬地。感臣赤心，<br>使臣知意。雖無明言，潛喻厥旨。有氣有形，皆吾赤子。<br>雖忿大傷，忍殺孩稚。還汝月明，安行於次。盡釋眾罪，<br>以蛙磔死。<br></p></body></html>