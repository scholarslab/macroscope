<!DOCTYPE HTML>
<html lang="en-US">
  <head>
    <meta charset="UTF-8">
    <title>328_10: 《放歌行》權德輿</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>328_10: 《放歌行》權德輿</p>
        <p>夕陽不駐東流急，榮名貴在當年立。青春虛度無所成，<br>白首銜悲亦何及。拂衣西笑出東山，君臣道合俄頃間。<br>一言一笑玉墀上，變化生涯如等閒。朱門杳杳列華戟，<br>座中皆是王侯客。鳴環動佩暗珊珊，駿馬花驄白玉鞍。<br>十千鬥酒不知貴，半醉留賓邀盡歡。銀燭煌煌夜將久，<br>侍婢金罍瀉春酒。春酒盛來琥珀光，暗聞蘭麝幾般香。<br>乍看皓腕映羅袖，微聽清歌發杏梁。雙鬟美人君不見，<br>一一皆勝趙飛燕。迎杯乍舉石榴裙，勻粉時交合歡扇。<br>未央鐘漏醉中聞，聯騎朝天曙色分。雙闕煙雲遙靄靄，<br>五衢車馬亂紛紛。罷朝鳴佩驟歸鞍，今日還同昨日歡。<br>歲歲年年恣遊宴，出門滿路光輝遍。一身自樂何足言，<br>九族為榮真可羨。男兒稱意須及時，閉門下帷人不知。<br>年光看逐轉蓬盡，徒詠東山招隱詩。<br></p></body></html>