<!DOCTYPE HTML>
<html lang="en-US">
  <head>
    <meta charset="UTF-8">
    <title>297_15: 《荊南贈別李肇著作轉韻詩》王建</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>297_15: 《荊南贈別李肇著作轉韻詩》王建</p>
        <p>輝天複耀地，再為歌詠始。素傳學道徒，清門有君子。<br>文澗瀉潺潺，德峰來壘壘。兩京二十年，投食公卿間。<br>封章既不下，故舊多慚顏。賣馬市耕牛，卻歸湘浦山。<br>麥收蠶上簇，衣食應豐足。碧澗伴僧禪，秋山對雨宿。<br>且歡身體適，倖免纓組束。上宰鎮荊州，敬重同歲遊。<br>歡逢通世友，簡授畫戎籌。遲遲就公食，愴愴別野裘。<br>主人開宴席，禮數無形跡。醉笑或顛吟，發談皆損益。<br>臨甃理芳鮮，升堂引賓客。早歲慕嘉名，遠思今始平。<br>孔門忝同轍，潘館幸諸甥。自知再婚娶，豈望為親情。<br>欣欣還切切，又二千里別。楚筆防寄書，蜀茶憂遠熱。<br>關山足重疊，會合何時節。莫歎各從軍，且愁岐路分。<br>美人停玉指，離瑟不中聞。爭向巴山夜，猿聲滿碧雲。<br></p></body></html>