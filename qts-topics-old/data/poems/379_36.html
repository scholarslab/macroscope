<!DOCTYPE HTML>
<html lang="en-US">
  <head>
    <meta charset="UTF-8">
    <title>379_36: 《壽安西渡奉別鄭相公》孟郊</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>379_36: 《壽安西渡奉別鄭相公》孟郊</p>
        <p>洛河向西道，石波橫磷磷。清風送君子，車遠無還塵。<br>春別亦蕭索，況茲冰霜晨。零落景易入，鬱抑抱難申。<br>百宵華燈宴，一旦星散人。歲去弦吐箭，憂來蠶抽綸。<br>綿綿無窮事，各各馳繞身。徘徊黃縹緲，倏忽春霜賓。<br>相為物表物，永謝區中姻。日嗟來教士，仰望無由親。<br>東都清風減，君子西歸朝。獨抱歲晏恨，泗吟不成謠。<br>貴遊意多味，賤別情易消。回雁憶前叫，浪鳧念後漂。<br>悠悠孤飛景，聳聳銜霜條。昧趣多滯澀，懶朋寡新僚。<br>病深理方悟，悔至心自燒。寂靜道何在，憂勤學空饒。<br>乃知減聞見，始遂情逍遙。文字徒營織，聲華諒疑驕。<br>顧慚耕稼士，樸略氣韻調。善士有餘食，佳畦冬生苗。<br>養人在養身，此旨清如韶。願貢高古言，敢望錫類招。<br>　</p></body></html>