<!DOCTYPE HTML>
<html lang="en-US">
  <head>
    <meta charset="UTF-8">
    <title>216_24a: 《橋陵詩三十韻，因呈縣內諸官》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>216_24a: 《橋陵詩三十韻，因呈縣內諸官》杜甫</p>
        <p>先帝昔晏駕，茲山朝百靈。崇岡擁象設，沃野開天庭。<br>即事壯重險，論功超五丁。坡陀因厚地，卻略羅峻屏。<br>雲闕虛冉冉，風松肅泠泠。石門霜露白，玉殿莓苔青。<br>宮女晚知曙，祠官朝見星。空梁簇畫戟，陰井敲銅瓶。<br>中使日夜繼，惟王心不寧。豈徒恤備享，尚謂求無形。<br>孝理敦國政，神凝推道經。瑞芝產廟柱，好鳥鳴岩扃。<br>高嶽前嵂崒，洪河左瀅濙。金城蓄峻址，沙苑交回汀。<br>永與奧區固，川原紛眇冥。居然赤縣立，台榭爭岧亭。<br>官屬果稱是，聲華真可聽。王劉美竹潤，裴李春蘭馨。<br>鄭氏才振古，啖侯筆不停。遣辭必中律，利物常發硎。<br>綺繡相輾轉，琳琅愈青熒。側聞魯恭化，秉德崔瑗銘。<br>太史候鳧影，王喬隨鶴翎。朝儀限霄漢，容思回林坰。<br>轗軻辭下杜，飄颻陵濁涇。諸生舊短褐，旅泛一浮萍。<br>荒歲兒女瘦，暮途涕泗零。主人念老馬，廨署容秋螢。<br>流寓理豈愜，窮愁醉未醒。何當擺俗累，浩蕩乘滄溟。<br></p></body></html>