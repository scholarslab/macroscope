<!DOCTYPE HTML>
<html lang="en-US">
  <head>
    <meta charset="UTF-8">
    <title>51_24: 《自洪府舟行直書其事》宋之問</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>51_24: 《自洪府舟行直書其事》宋之問</p>
        <p>仲春辭國門，畏途橫萬里。越淮乘楚嶂，造江泛吳汜。<br>嚴程無休隙，日夜涉風水。昔聞垂堂言，將誡千金子。<br>問余何奇剝，遷竄極炎鄙。揆己道德餘，幼聞虛白旨。<br>貴身賤外物，抗跡遠塵軌。朝游伊水湄，夕臥箕山趾。<br>妙年拙自晦，皎潔弄文史。謬辱紫泥書，揮翰青雲裏。<br>事往每增傷，寵來常誓止。銘骨懷報稱，逆鱗讓金紫。<br>安位釁潛構，退耕禍猶起。棲岩實吾策，觸藩誠內恥。<br>濟濟同時人，台庭鳴劍履。愚以卑自衛，兀坐去沉滓。<br>迨茲理已極，竊位申知己。群議負宿心，獲戾光華始。<br>黃金忽銷鑠，素業坐淪毀。浩歎誣平生，何獨戀枌梓。<br>浦樹浮鬱鬱，皋蘭覆靡靡。百越去魂斷，九疑望心死。<br>未盡匡阜遊，遠欣羅浮美。周旋本師訓，佩服無生理。<br>異國多靈仙，幽探忘年紀。敝廬嵩山下，空谷茂蘭芷。<br>悠悠南溟遠，采掇長已矣。<br></p></body></html>