<!DOCTYPE HTML>
<html lang="en-US">
  <head>
    <meta charset="UTF-8">
    <title>261_3: 《懷素上人草書歌》任華</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>261_3: 《懷素上人草書歌》任華</p>
        <p>吾嘗好奇，古來草聖無不知。豈不知右軍與獻之，<br>雖有壯麗之骨，恨無狂逸之姿。中間張長史，<br>獨放蕩而不羈，以顛為名傾蕩於當時。張老顛，<br>殊不顛於懷素。懷素顛，乃是顛。人謂爾從江南來，<br>我謂爾從天上來。負顛狂之墨妙，有墨狂之逸才。<br>狂僧前日動京華，朝騎王公大人馬，暮宿王公大人家。<br>誰不造素屏？誰不塗粉壁？粉壁搖晴光，素屏凝曉霜，<br>待君揮灑兮不可彌忘。駿馬迎來坐堂中，<br>金盆盛酒竹葉香。十杯五杯不解意，百杯已後始顛狂。<br>一顛一狂多意氣，大叫一聲起攘臂。揮毫倏忽千萬字，<br>有時一字兩字長丈二。翕若長鯨潑剌動海島，<br>欻若長蛇戎律透深草。回環繚繞相拘連，<br>千變萬化在眼前。飄風驟雨相擊射，速祿颯拉動簷隙。<br>擲華山巨石以為點，掣衡山陣雲以為畫。興不盡，<br>勢轉雄，恐天低而地窄，更有何處最可憐，<br>褭褭枯藤萬丈懸。萬丈懸，拂秋水，映秋天；或如絲，<br>或如發，風吹欲絕又不絕。鋒芒利如歐冶劍，<br>勁直渾是並州鐵。時複枯燥何褵褷，<br>忽覺陰山突兀橫翠微。中有枯松錯落一萬丈，<br>倒掛絕壁蹙枯枝。千魑魅兮萬魍魎，欲出不可何閃屍。<br>又如翰海日暮愁陰濃，忽然躍出千黑龍。夭矯偃蹇，<br>入乎蒼穹。飛沙走石滿窮塞，萬里颼颼西北風。<br>狂僧有絕藝，非數仞高牆不足以逞其筆勢。<br>或逢花箋與絹素，凝神執筆守恆度。別來筋骨多情趣，<br>霏霏微微點長露。三秋月照丹鳳樓，二月花開上林樹。<br>終恐絆騏驥之足，不得展千里之步。狂僧狂僧，<br>爾雖有絕藝，猶當假良媒。不因禮部張公將爾來，<br>如何得聲名一旦喧九垓。<br></p></body></html>