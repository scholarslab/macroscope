<!DOCTYPE HTML>
<html lang="en-US">
  <head>
    <meta charset="UTF-8">
    <title>422_5: 《古決絕詞》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>422_5: 《古決絕詞》元稹</p>
        <p>乍可為天上牽牛織女星，不願為庭前紅槿枝。<br>七月七日一相見，相見故心終不移。那能朝開暮飛去，<br>一任東西南北吹。分不兩相守，恨不兩相思。對面且如此，<br>背面當可知。春風撩亂伯勞語，況是此時拋去時。<br>握手苦相問，竟不言後期。君情既決絕，妾意已參差。<br>借如死生別，安得長苦悲。<br>噫春冰之將泮，何予懷之獨結。有美一人，於焉曠絕。<br>一日不見，比一日於三年，況三年之曠別。<br>水得風兮小而已波，筍在苞兮高不見節。矧桃李之當春，<br>競眾人而攀折。我自顧悠悠而若雲，<br>又安能保君皚皚之如雪。感破鏡之分明，睹淚痕之餘血。<br>幸他人之既不我先，又安能使他人之終不我奪。已焉哉，<br>織女別黃姑。一年一度暫相見，彼此隔河何事無。<br>夜夜相抱眠，幽懷尚沉結。那堪一年事，長遣一宵說。<br>但感久相思，何暇暫相悅。虹橋薄夜成，龍駕侵晨列。<br>生憎野鶴性遲回，死恨天雞識時節。曙色漸曈曈，<br>華星欲明滅。一去又一年，一年何可時徹。有此迢遞期，<br>不如死生別。天公隔是妒相憐，何不便教相決絕。<br></p></body></html>