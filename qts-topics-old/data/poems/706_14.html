<!DOCTYPE HTML>
<html lang="en-US">
  <head>
    <meta charset="UTF-8">
    <title>706_14: 《壺公山（古老相傳古仙姓陳名壺公于此山成道因而名焉）》黃滔</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>706_14: 《壺公山（古老相傳古仙姓陳名壺公于此山成道因而名焉）》黃滔</p>
        <p>八面峰巒秀，孤高可偶然。數人遊頂上，滄海見東邊。<br>不信無靈洞，相傳有古仙。橘如珠夏在，池象月垂穿。<br>仿佛嘗聞樂，岧嶢半插天。山寒徹三伏，松偃出千年。<br>樵牧時迷所，倉箱歲疊川。嚴祠風雨管，怪木薜蘿纏。<br>青草方中藥，蒼苔石裏錢。瓊津流乳竇，春色駐芝田。<br>烏兔中時近，龍蛇蟄處膻。嘉名光列土，秀氣產群賢。<br>瀑鎖瑤台路，溪升釣浦船。鼇頭擎恐沒，地軸壓應旋。<br>蠲疾寒甘露，藏珍起瑞煙。畫工飛夢寐，詩客寄林泉。<br>掘地多雲母，緣霜欠木綿。井通鰍吐脈，僧隔虎棲禪。<br>危磴千尋拔，奇花四季鮮。鶴歸懸圃少，鳳下碧梧偏。<br>桃易炎涼熟，茶推醉醒煎。村家蒙棗栗，俗骨爽猿蟬。<br>谷語升喬鳥，陂開共蒂蓮。落楓丹葉舞，新蕨紫芽拳。<br>翠竹雕羌笛，懸藤煮蜀箋。白雲長掩映，流水別潺湲。<br>作賦前儒闕，沖虛南國先。省郎求牧看，野老葺齋眠。<br>寺立興衰創，碑須一二鐫。清吟思卻隱，簪紱奈縈牽。<br></p></body></html>