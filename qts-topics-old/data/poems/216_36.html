<!DOCTYPE HTML>
<html lang="en-US">
  <head>
    <meta charset="UTF-8">
    <title>216_36: 《大雲寺贊公房四首》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>216_36: 《大雲寺贊公房四首》杜甫</p>
        <p>心在水精域，衣沾春雨時。洞門盡徐步，深院果幽期。<br>到扉開複閉，撞鐘齋及茲。醍醐長髮性，飲食過扶衰。<br>把臂有多日，開懷無愧辭。黃鸝度結構，紫鴿下罘罳。<br>愚意會所適，花邊行自遲。湯休起我病，微笑索題詩。<br>細軟青絲履，光明白氎巾。深藏供老宿，取用及吾身。<br>自顧轉無趣，交情何尚新。道林才不世，惠遠德過人。<br>雨瀉暮簷竹，風吹青井芹。天陰對圖畫，最覺潤龍鱗。<br>燈影照無睡，心清聞妙香。夜深殿突兀，風動金鋃鐺。<br>天黑閉春院，地清棲暗芳。玉繩回斷絕，鐵鳳森翱翔。<br>梵放時出寺，鐘殘仍殷床。明朝在沃野，苦見塵沙黃。<br>童兒汲井華，慣捷瓶上手。沾灑不濡地，掃除似無帚。<br>明霞爛複閣，霽霧搴高牖。側塞被徑花，飄颻委墀柳。<br>艱難世事迫，隱遁佳期後。晤語契深心，那能總箝口。<br>奉辭還杖策，暫別終回首。泱泱泥汙人，聽聽國多狗。<br>既未免羈絆，時來憩奔走。近公如白雪，執熱煩何有。<br></p></body></html>