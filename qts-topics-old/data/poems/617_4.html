<!DOCTYPE HTML>
<html lang="en-US">
  <head>
    <meta charset="UTF-8">
    <title>617_4: 《奉酬襲美先輩初夏見寄次韻》陸龜蒙</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>617_4: 《奉酬襲美先輩初夏見寄次韻》陸龜蒙</p>
        <p>積雨晦皋圃，門前煙水準。蘋蘅增遙吹，枕席分餘清。<br>村旆詫酒美，賒來滿鋞程。未必減宣子，何羨謝公榮。<br>借宅去人遠，敗牆連古城。愁鴟占枯枿，野鼠趨前楹。<br>昨日雲破損，晚林先覺晴。幽篁倚微照，碧粉含疏莖。<br>蠹簡有遺字，琴無泛聲。蠶寒繭尚薄，燕喜雛新成。<br>覽物正搖思，得君初夏行。誠明複散誕，化匠安能爭。<br>海浪刷三島，天風吹六英。洪崖領玉節，坐使虛音生。<br>吾祖傲洛客，因言幾為傖。末裔實漁者，敢懷幹墨卿。<br>唯思釣璜老，遂得持竿情。何須乞鵝炙，豈在斟羊羹。<br>畦蔬與甕醁，便可相攜迎。蟠木幾甚曲，筍皮冠且輕。<br>閒心放羈靮，醉腳從欹傾。一徑有餘遠，一窗有餘明。<br>秦皇苦不達，天下何足並。<br></p></body></html>