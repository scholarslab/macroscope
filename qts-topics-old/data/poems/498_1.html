<!DOCTYPE HTML>
<html lang="en-US">
  <head>
    <meta charset="UTF-8">
    <title>498_1: 《閒居遣懷十首》姚合</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>498_1: 《閒居遣懷十首》姚合</p>
        <p>身外無徭役，開門百事閑。倚松聽唳鶴，策杖望秋山。<br>萍任連池綠，苔從匝地斑。料無車馬客，何必掃柴關。<br>閑臥銷長日，親朋笑我疏。詩篇隨分有，人事度年無。<br>情性僻難改，愁懷酒為除。誰能思此計，空備滿床書。<br>白日逍遙過，看山複繞池。展書尋古事，翻卷改新詩。<br>賒酒風前酌，留僧竹裏棋。同人笑相問，羨我足閒時。<br>好景時牽目，茅齋興有餘。遠山經雨後，庭樹得秋初。<br>道侶憐栽藥，高人笑養魚。優遊隨本性，甘被棄慵疏。<br>永日廚煙絕，何曾暫廢吟。閒時隨思緝，小酒恣情斟。<br>看月嫌松密，垂綸愛水深。世間多少事，無事可關心。<br>一生能幾日，愁恨也無端。遇酒酕醄飲，逢花爛熳看。<br>青雲非失路，白髮未相干。以此多攜解，將心但自寬。<br>萬事徒紛擾，難關枕上身。朗吟銷白日，沈醉度青春。<br>演步憐山近，閑眠厭客頻。市朝曾不到，長免滿衣塵。<br>野性多疏惰，幽棲更稱情。獨行看影笑，閑坐弄琴聲。<br>懶拜腰肢硬，慵趨禮樂生。業文隨日遣，不是為求名。<br>生計甘寥落，高名愧自由。慣無身外事，不信世間愁。<br>好酒盈杯酌，閑詩任筆酬。涼風從入戶，雲水更宜秋。<br>拙直難和洽，從人笑掩關。不能行戶外，甯解走塵間。<br>被酒長酣思，無愁可上顏。何言歸去事，著處是青山。<br></p></body></html>