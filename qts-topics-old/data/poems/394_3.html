<!DOCTYPE HTML>
<html lang="en-US">
  <head>
    <meta charset="UTF-8">
    <title>394_3: 《感諷六首》李賀</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>394_3: 《感諷六首》李賀</p>
        <p>人間春蕩蕩，帳暖香揚揚。飛光染幽紅，誇嬌來洞房。<br>舞席泥金蛇，桐竹羅花床。眼逐春瞑醉，粉隨淚色黃。<br>王子下馬來，曲沼鳴鴛鴦。焉知腸車轉，一夕巡九方。<br>苦風吹朔寒，沙驚秦木折。舞影逐空天，畫鼓餘清節。<br>蜀書秋信斷，黑水朝波咽。嬌魂從回風，死處懸鄉月。<br>雜雜胡馬塵，森森邊士戟。天教胡馬戰，曉雲皆血色。<br>婦人攜漢卒，箭箙囊巾幗。不慚金印重，踉蹌腰鞬力。<br>恂恂鄉門老，昨夜試鋒鏑。走馬遣書勳，誰能分粉墨。<br>青門放彈去，馬色連空郊。何年帝家物，玉裝鞍上搖。<br>去去走犬歸，來來坐烹羔。千金不了饌，狢肉稱盤臊。<br>試問誰家子，乃老能佩刀。西山白蓋下，賢俊寒蕭蕭。<br>曉菊泫寒露，似悲團扇風。秋涼經漢殿，班子泣衰紅。<br>本無辭輦意，豈見入空宮。腰衱佩珠斷，灰蝶生陰松。<br>蝶飛紅粉台，柳掃吹笙道。十日懸戶庭，九秋無衰草。<br>調歌送風轉，杯池白魚小。水宴截香腴，菱科映青罩。<br>蒙梨花滿，春昏弄長嘯。唯愁苦花落，不悟世衰到。<br>撫舊唯銷魂，南山坐悲峭。<br></p></body></html>