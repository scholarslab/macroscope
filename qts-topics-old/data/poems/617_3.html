<!DOCTYPE HTML>
<html lang="en-US">
  <head>
    <meta charset="UTF-8">
    <title>617_3: 《奉酬襲美先輩吳中苦雨一百韻》陸龜蒙</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>617_3: 《奉酬襲美先輩吳中苦雨一百韻》陸龜蒙</p>
        <p>微生參最靈，天與意緒拙。人皆機巧求，百徑無一達。<br>家為唐臣來，奕世唯稷卨。只垂青白風，凜凜自貽厥。<br>猶殘賜書在，編簡苦斷絕。其間忠孝字，萬古光不滅。<br>孱孫誠瞢昧，有志常搰搰。敢雲嗣良弓，但欲終守節。<br>喧嘩不入耳，讒佞不掛舌。仰詠堯舜言，俯遵周孔轍。<br>所貪既仁義，豈暇理生活。縱有舊田園，拋來亦蕪沒。<br>因之成否塞，十載真契闊。凍骭一襜褕，饑腸少糠籺。<br>甘心付天壤，委分任回斡。笠澤臥孤雲，桐江釣明月。<br>盈筐盛芡芰，滿釜煮鱸鱖。酒幟風外俯，茶槍露中擷。<br>歌謠非大雅，捃摭為小說。上可補熏莖，傍堪跐芽蘖。<br>方當賣罾罩，盡以易紙劄。蹤跡尚吳門，夢魂先魏闕。<br>尋聞天子詔，赫怒誅叛卒。宵旰憫烝黎，謨明問征伐。<br>王師雖繼下，賊壘未即拔。此時淮海波，半是生人血。<br>霜戈驅少壯，敗屋棄羸耋。踐蹋比塵埃，焚燒同稿秸。<br>吾皇自神聖，執事皆間傑。射策亦何為，春卿遂聊輟。<br>伊余將貢技，未有恥可刷。卻問漁樵津，重耕煙雨墢。<br>諸侯急兵食，冗剩方翦截。不可抱詞章，巡門事幹謁。<br>歸來闔蓬楗，壁立空豎褐。暖手抱孤煙，披書向殘雪。<br>幽憂和憤懣，忽愁自驚蹶。文兮乏寸毫，武也無尺鐵。<br>平生所韜蓄，到死不開豁。念此令人悲，翕然生內熱。<br>加之被皸瘃，況複久藜糲。既為霜露侵，一臥增百疾。<br>筋骸將束縛，腠理如棰撻。初謂抵狂貙，又如當毒蠍。<br>江南多事鬼，巫覡連甌粵。可口是妖訛，恣情專賞罰。<br>良醫只備位，藥肆或虛設。而我正萎痿，安能致訶咄。<br>椒蘭任芳苾，精粣從羅列。醆斝既屢傾，錢刀亦隨爇。<br>兼之瀆財賄，不止行盜竊。天地如有知，微妖豈逃殺。<br>其時心力憤，益使氣息輟。永夜更呻吟，空床但皮骨。<br>君來贊賢牧，野鶴聊簪笏。謂我同光塵，心中有溟渤。<br>輪蹄相壓至，問遺無虛月。首到春鴻蒙，猶殘病根茇。<br>看花雖眼暈，見酒忘肺渴。隱幾還自怡，蓬盧亦爭喝。<br>抽毫更唱和，劍戟相磨戛。何大不包羅，何微不挑刮。<br>今來值霖雨，晝夜無暫歇。雜若碎淵淪，高如破轇轕。<br>何勞鼉吼岸，詎要鸛鳴垤。只意江海翻，更愁山嶽裂。<br>初驚蚩尤陣，虎豹爭搏齧。又疑伍胥濤，蛟蜃相蹙拶。<br>千家蒙瀑練，忽似好披拂。萬瓦垂玉繩，如堪取縈結。<br>況余居低下，本是蛙蚓窟。邇來增號呼，得以恣唐突。<br>先誇屋舍好，又恃頭角凸。厚地雖直方，身能遍穿穴。<br>常參莊辯裏，亦造揚玄末。偃仰縱無機，形容且相忽。<br>低頭增歎詫，到口複嗢咽。沮洳漬琴書，莓苔染巾襪。<br>解衣換倉粟，秕稗猶未脫。饑鳥屢窺臨，泥僮苦舂。<br>或聞秋稼穡，大半沈澎汃。耕父蠹齊民，農夫思旱魃。<br>吾觀天之意，未必洪水割。且要虐飛龍，又圖滋跛鱉。<br>三吳明太守，左右皆儒哲。有力即扶危，懷仁過救暍。<br>鹿門皮夫子，氣調真俊逸。截海上雲鷹，橫空下霜鶻。<br>文壇如命將，可以持玉鉞。不獨扆羲軒，便當城老佛。<br>顧餘為山者，所得才簣撮。譬如飾箭材，尚欠鏃與筈。<br>閑將歈兒唱，強倚帝子瑟。幸得遠瀟湘，不然嗤賈屈。<br>開緘窺寶肆，璣貝光比櫛。朗詠沖樂懸，陶匏響鏗擖。<br>古來愁霖賦，不是不清越。非君頓挫才，沴氣難摧折。<br>馳情扣虛寂，力盡無所掇。不足謝徽音，只令凋鬢髮。<br></p></body></html>