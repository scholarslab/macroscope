<!DOCTYPE HTML>
<html lang="en-US">
  <head>
    <meta charset="UTF-8">
    <title>130_4: 《贈懷一上人》崔顥</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>130_4: 《贈懷一上人》崔顥</p>
        <p>法師東南秀，世實豪家子。削髮十二年，誦經峨眉裏。<br>自此照群蒙，卓然為道雄。觀生盡入妄，悟有皆成空。<br>淨體無眾染，苦心歸妙宗。一朝敕書至，召入承明宮。<br>說法金殿裏，焚香清禁中。傳燈遍都邑，杖錫游王公。<br>天子揖妙道，群僚趨下風。我法本無著，時來出林壑。<br>因心得化城，隨病皆與藥。上啟黃屋心，下除蒼生縛。<br>一從入君門，說法無朝昏。帝作轉輪王，師為持戒尊。<br>軒風灑甘露，佛雨生慈根。但有滅度理，而生開濟恩。<br>複聞江海曲，好殺成風俗。帝曰我上人，為除膻腥欲。<br>是日發西秦，東南至蘄春。風將衡桂接，地與吳楚鄰。<br>舊少清信士，實多漁獵人。一聞吾師至，舍網江湖濱。<br>作禮懺前惡，潔誠期後因。因成日既久，事濟身不守。<br>更出淮楚間，複來荊河口。荊河馬卿岑，茲地近道林。<br>入講鳥常狎，坐禪獸不侵。都非緣未盡，曾是教所任。<br>故我一來事，永承微妙音。竹房見衣缽，松宇清身心。<br>早悔業至淺，晚成計可尋。善哉遠公義，清淨如黃金。<br></p></body></html>