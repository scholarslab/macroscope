<!DOCTYPE HTML>
<html lang="en-US">
  <head>
    <meta charset="UTF-8">
    <title>641_1: 《小遊仙詩九十八首》曹唐</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>641_1: 《小遊仙詩九十八首》曹唐</p>
        <p>玉簫金瑟發商聲，桑葉枯乾海水清。<br>淨掃蓬萊山下路，略邀王母話長生。<br>上元元日豁明堂，五帝望空拜玉皇。<br>萬樹琪花千圃藥，心知不敢輒形相。<br>騎龍重過玉溪頭，紅葉還春碧水流。<br>省得壺中見天地，壺中天地不曾秋。<br>真王未許久從容，立在花前別甯封。<br>手把玉簫頭不舉，自愁如醉倚黃龍。<br>金殿無人鎖絳煙，玉郎並不賞丹田。<br>白龍蹀躞難回跋，爭下紅綃碧玉鞭。<br>玄洲草木不知黃，甲子初開浩劫長。<br>無限萬年年少女，手攀紅樹滿殘陽。<br>宮闕重重閉玉林，昆侖高辟彩雲深。<br>黃龍掉尾引郎去，使妾月明何處尋。<br>風滿塗山玉蕊稀，赤龍閑臥鶴東飛。<br>紫梨爛盡無人吃，何事韓君去不歸。<br>武帝徒勞厭暮年，不曾清淨不精專。<br>上元少女絕還往，滿灶丹成白玉煙。<br>百辟朝回閉玉除，露風清宴桂花疏。<br>西歸使者騎金虎，嚲鞚垂鞭唱步虛。<br>南斗闌珊北斗稀，茅君夜著紫霞衣。<br>朝騎白鹿趁朝去，鳳押笙歌逐後飛。<br>焚香獨自上天壇，桂樹風吹玉簡寒。<br>長怕嵇康乏仙骨，與將仙籍再尋看。<br>冰屋朱扉曉未開，誰將金策扣瓊台。<br>碧花紅尾小仙犬，閑吠五雲嗔客來。<br>酒釅春濃瓊草齊，真公飲散醉如泥。<br>朱輪軋軋入雲去，行到半天聞馬嘶。<br>白石山中自有天，竹花藤葉隔溪煙。<br>朝來洞口圍棋了，賭得青龍直幾錢。<br>海水西飛照柏林，青雲斜倚錦雲深。<br>水風暗入古山葉，吹斷步虛清磬音。<br>玉詔新除沈侍郎，便分茅土鎮東方。<br>不知今夕游何處，侍從皆騎白鳳凰。<br>洞裏煙霞無歇時，洞中天地足金芝。<br>月明朗朗溪頭樹，白髮老人相對棋。<br>饑即餐霞悶即行，一聲長嘯萬山青。<br>穿花渡水來相訪，珍重多才阮步兵。<br>東妃閑著翠霞裙，自領笙歌出五雲。<br>清思密談誰第一，不過邀取小茅君。<br>月影悠悠秋樹明，露吹犀簟象床輕。<br>嬪妃久立帳門外，暗笑夫人推酒聲。<br>九天天路入雲長，燕使何由到上方。<br>玉女暗來花下立，手挼裙帶問昭王。<br>玉皇賜妾紫衣裳，教向桃源嫁阮郎。<br>爛煮瓊花勸君吃，恐君毛鬢暗成霜。<br>花底休傾綠玉卮，雲中含笑向安期。<br>窮陽有數不知數，大似人間年少兒。<br>玉色雌龍金絡頭，真妃騎出縱閒遊。<br>昆侖山上桃花底，一曲商歌天地秋。<br>偷來洞口訪劉君，緩步輕抬玉線裙。<br>細擘桃花逐流水，更無言語倚彤雲。<br>西漢夫人下太虛，九霞裙幅五雲輿。<br>欲將碧字相教示，自解盤囊出素書。<br>天上雞鳴海日紅，青腰侍女掃朱宮。<br>洗花蒸葉濾清酒，待與夫人邀五翁。<br>汗漫真遊實可奇，人間天上幾人知。<br>周王不信長生話，空使萇弘碧淚垂。<br>青錦縫裳綠玉璫，滿身新帶五雲香。<br>閑依碧海攀鸞駕，笑就蘇君覓橘嘗。<br>鶴不西飛龍不行，露幹雲破洞簫清。<br>少年仙子說閒事，遙隔彩雲聞笑聲。<br>洞裏煙深木葉粗，乘風使者降玄都。<br>隔花相見遙相賀，擎出懷中赤玉符。<br>芝蕙芸花爛漫春，瑞香煙露濕衣巾。<br>玉童私地誇書劄，偷寫雲謠暗贈人。<br>天上邀來不肯來，人間雙鶴又空回。<br>秦皇漢武死何處，海畔紅桑花自開。<br>紫羽麾幢下玉京，卻邀真母入三清。<br>白龍久住渾相戀，斜倚祥雲不肯行。<br>鶴叫風悲竹葉疏，誰來五嶺拜雲車。<br>人間肉馬無輕步，踏破先生一卷書。<br>夜降西壇宴已終，花殘月榭霧朦朧。<br>誰遊八海門前過，空洞一聲風雨中。<br>忘卻教人鎖後宮，還丹失盡玉壺空。<br>嫦娥若不偷靈藥，爭得長生在月中。<br>暘谷先生下宴時，月光初冷紫瓊枝。<br>淒清金石揭天地，事在世間人不知。<br>共愛初平住九霞，焚香不出閉金華。<br>白羊成隊難收拾，吃盡溪頭巨勝花。<br>酒盡香殘夜欲分，青童拜問紫陽君。<br>月光悄悄笙歌遠，馬影龍聲歸五雲。<br>海樹靈風吹彩煙，丹陵朝客欲升天。<br>無央公子停鸞轡，笑泥嬌妃索玉鞭。<br>八景風回五鳳車，昆侖山上看桃花。<br>若教使者沽春酒，須覓餘杭阿母家。<br>叔卿遍覽九天春，不見人間故舊人。<br>怪得蓬萊山下水，半成沙土半成塵。<br>欲飲尊中雲母漿，月明花裏合笙簧。<br>更教小奈將龍去，便向金壇取阮郎。<br>海上桃花千樹開，麻姑一去不知來。<br>遼東老鶴應慵惰，教探桑田便不回。<br>昨夜相邀宴杏壇，等閒乘醉走青鸞。<br>紅雲塞路東風緊，吹破芙蓉碧玉冠。<br>雲鶴冥冥去不分，落花流水恨空存。<br>不知玉女無期信，道與留門卻閉門。<br>采女平明受事回，暗交丹契錦囊開。<br>欲書密詔防人見，佯喝青虯使莫來。<br>太一元君昨夜過，碧雲高髻綰婆娑。<br>手抬玉策紅於火，敲斷金鸞使唱歌。<br>碧瓦彤軒月殿開，九天花落瑞風來。<br>玉皇欲著紅龍袞，親喚金妃下手裁。<br>長房自貴解飛翻，五色雲中獨閉門。<br>看卻桑田欲成海，不知還往幾人存。<br>赤龍停步彩雲飛，共道真王海上歸。<br>千歲紅桃香破鼻，玉盤盛出與金妃。<br>碧海靈童夜到時，徒勞相喚上瓊池。<br>因循天子能閒事，縱與青龍不解騎。<br>且欲留君飲桂漿，九天無事莫推忙。<br>青龍舉步行千里，休道蓬萊歸路長。<br>侍女親擎玉酒卮，滿卮傾酒勸安期。<br>等閒相別三千歲，長憶水邊分棗時。<br>萬歲蛾眉不解愁，旋彈清瑟旋閒遊。<br>忽聞下界笙簫曲，斜倚紅鸞笑不休。<br>去住樓臺一任風，十三天洞暗相通。<br>行廚侍女炊何物，滿灶無煙玉炭紅。<br>風動閑天清桂陰，水精簾箔冷沉沉。<br>西妃少女多春思，斜倚彤雲盡日吟。<br>王母相留不放回，偶然沉醉臥瑤台。<br>憑君與向蕭郎道，教著青龍取妾來。<br>絳節笙歌繞殿飛，紫皇欲到五雲歸。<br>細腰侍女瑤花外，爭向紅房報玉妃。<br>聞君新領八霞司，此別相逢是幾時。<br>妾有一觥雲母酒，請君終宴莫推辭。<br>方士飛軒駐碧霞，酒寒風冷月初斜。<br>不知誰唱歸春曲，落盡溪頭白葛花。<br>方朔朝來到我家，欲將靈樹出丹霞。<br>三千年後知誰在，擬種紅桃待放花。<br>水滿桑田白日沈，凍雲幹霰濕重陰。<br>遼東歸客閑相過，因話堯年雪更深。<br>朝回相引看紅鸞，不覺風吹鶴氅偏。<br>好是興來騎白鶴，文妃為伴上重天。<br>公子閑吟八景文，花南拜別上陽君。<br>金鞭遙指玉清路，龍影馬嘶歸五雲。<br>一百年中是一春，不教日月輒移輪。<br>金鼇頭上蓬萊殿，唯有人間煉骨人。<br>笑擎雲液紫瑤觥，共請雲和碧玉笙。<br>花下偶然吹一曲，人間因識董雙成。<br>東皇長女沒多年，從洗金芝到水邊。<br>無事伴他棋一局，等閒輸卻賣花錢。<br>紅草青林日半斜，閑乘小鳳出彤霞。<br>略尋舊路過西國，因得冰園一尺瓜。<br>樹下星沉月欲高，前溪水影濕龍毛。<br>洞天雲冷玉花發，公子盡披雙錦袍。<br>紫水風吹劍樹寒，水邊年少下紅鸞。<br>未知百一窮陽數，略請先生止的看。<br>武皇含笑把金觥，更請霓裳一兩聲。<br>護帳宮人最年少，舞腰時挈繡裙輕。<br>瓊樹扶疏壓瑞煙，玉皇朝客滿花前。<br>東風小飲人皆醉，短尾青龍枕水眠。<br>彤閣鐘鳴碧鷺飛，皇君催熨紫霞衣。<br>丹房玉女心慵甚，貪看投壺不肯歸。<br>昆侖山上自雞啼，羽客爭升碧玉梯。<br>因駕五龍看較藝，白鸞功用不如妻。<br>沙野先生閉玉虛，焚香夜寫紫微書。<br>供承童子閑無事，教剉瓊花喂白驢。<br>雲隴瓊花滿地香，碧沙紅水遍朱堂。<br>外人欲壓長生籍，拜請飛瓊報玉皇。<br>玉洞長春風景鮮，丈人私宴就芝田。<br>笙歌暫向花間盡，便是人間一萬年。<br>青童傳語便須回，報導麻姑玉蕊開。<br>滄海成塵等閒事，且乘龍鶴看花來。<br>絳樹彤雲戶半開，守花童子怪人來。<br>青牛臥地吃瓊草，知道先生朝未回。<br>石洞沙溪二十年，向明杭日夜朝天。<br>白礬煙盡水銀冷，不覺小龍床下眠。<br>紫微深鎖敞丹軒，太帝親談不死門。<br>從此百寮俱拜後，走龍鞭虎下昆侖。<br>雲衫玉帶好威儀，三洞真人入奏時。<br>頻著金鞭打龍角，為嗔西去上天遲。<br>太子真娥相領行，當天合曲玉簫清。<br>梨花新折東風軟，猶在緱山樂笑聲。<br>洞裏月明瓊樹風，畫簾青室影朦朧。<br>香殘酒冷玉妃睡，不覺七真歸海中。<br>青苑紅堂壓瑞雲，月明閑宴九陽君。<br>不知昨夜誰先醉，書破明霞八幅裙。<br>東溟兩度作塵飛，一萬年來會面稀。<br>千樹梨花百壺酒，共君論飲莫論詩。<br>滄海令拋即未能，且緣鸞鶴立相仍。<br>蔡家新婦莫嫌少，領取真珠三五升。<br>溪影沉沙樹影清，人家皆踏五音行。<br>可憐三十六天路，星月滿空瓊草青。<br>北斗西風吹白榆，穆公相笑夜投壺。<br>花前玉女來相問，賭得青龍許贖無。<br>九天王母皺蛾眉，惆悵無言倚桂枝。<br>悔不長留穆天子，任將妻妾住瑤池。<br>暫隨鳧伯縱閒遊，飲鹿因過翠水頭。<br>宮殿寂寥人不見，碧花菱角滿潭秋。<br>新授金書八素章，玉皇教妾主扶桑。<br>與君一別三千歲，卻厭仙家日月長。<br>八海風涼水影高，上卿教制赤霜袍。<br>蛟絲玉線難裁割，須借玉妃金剪刀。<br>海上風來吹杏枝，昆侖山上看花時。<br>紅龍錦襜黃金勒，不是元君不得騎。<br>絳闕夫人下北方，細環清佩響丁當。<br>攀花笑入春風裏，偷折紅桃寄阮郎。<br></p></body></html>