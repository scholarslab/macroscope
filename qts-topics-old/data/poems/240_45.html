<!DOCTYPE HTML>
<html lang="en-US">
  <head>
    <meta charset="UTF-8">
    <title>240_45: 《演興四首。閔嶺中》元結</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>240_45: 《演興四首。閔嶺中》元結</p>
        <p>□群山以延想，吾獨閔乎嶺中。彼嶺中兮何有，<br>有天含之玉峰。殊閟絕之極顛，上聞產乎翠茸。<br>欲采之以將壽，眇不知夫所從。大淵蘊蘊兮絕嶘岌岌，<br>非梯梁以通險，當無路兮可入。彼猛毒兮曹聚，<br>必憑托乎阻修。常儗儗兮伺人，又如何兮不愁。<br>彼妖精兮變怪，必假見於風雨。常閃閃而伺人，<br>又如何兮不苦。欲仗仁兮托信，將徑往兮不難。<br>久懹懹以惋，卻遲回而永歎。懼大靈兮不知，<br>以予心為永惟。若不可乎遂已，吾終保夫直方。<br>則必蒙皮篻以為矢，弦毋筱以為弧。化毒銅以為戟，<br>刺棘竹以為殳。得猛烈之材，獲與之而並驅。<br>且舂刺乎惡毒，又引射夫妖怪。盡群類兮使無，<br>令善仁兮不害。然後采梫榕以駕深，<br>收樅橞兮梯險。躋予身之飄飄，承予步之。<br>入嶺中而登玉峰，極閟絕而求翠茸。將吾壽兮隨所從，<br>思未得兮馬如龍。獨翳蔽於山顛，久低回而慍瘀。<br>空仰訟于上玄，彼至精兮必應。甯古有而今無，<br>將與身而皆亡。豈言之而已乎。<br></p></body></html>