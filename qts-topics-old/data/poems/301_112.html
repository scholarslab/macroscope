<!DOCTYPE HTML>
<html lang="en-US">
  <head>
    <meta charset="UTF-8">
    <title>301_112: 《田侍郎歸鎮（一作上魏博田侍中八首）》王建</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>301_112: 《田侍郎歸鎮（一作上魏博田侍中八首）》王建</p>
        <p>去處長將決勝籌，回回身在陣前頭。<br>賊城破後先鋒入，看著紅妝不敢收。<br>熨帖朝衣拋戰袍，夔龍班裏侍中高。<br>對時先奏牙間將，次第天恩與節旄。<br>踏著家鄉馬腳輕，暮山秋色眼前明。<br>老人上酒齊頭拜，得侍中來盡再生。<br>功成誰不擁藩方，富貴還須是本鄉。<br>萬里雙旌汾水上，玉鞭遙指白雲莊。<br>鼓吹幡旗道兩邊，行男走女喜駢闐。<br>舊交省得當時別，指點如今卻少年。<br>廣場破陣樂初休，彩纛高於百尺樓。<br>老將氣雄爭起舞，管弦回作大纏頭。<br>笳聲萬里動燕山，草白天清塞馬閑。<br>觸處不如別處樂，可憐秋月照江關。<br>將士請衣忘卻貧，綠窗紅燭酒樓新。<br>家家盡踏還鄉曲，明月街中不絕人。<br></p></body></html>