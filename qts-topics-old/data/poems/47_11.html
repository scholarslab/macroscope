<!DOCTYPE HTML>
<html lang="en-US">
  <head>
    <meta charset="UTF-8">
    <title>47_11: 《酬周判官巡至始興會改秘書少監見貽之作兼呈耿廣州》張九齡</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>47_11: 《酬周判官巡至始興會改秘書少監見貽之作兼呈耿廣州》張九齡</p>
        <p>惟昔遷樂土，迨今已重世。陰慶荷先德，素風慚後裔。<br>唯益梓桑恭，豈稟山川麗。于時初自勉，揆己無兼濟。<br>瘠土資勞力，良書啟蒙蔽。一探石室文，再擢金門第。<br>既起南宮草，複掌西掖制。過舉及小人，便蕃在中歲。<br>亞司河海秩，轉牧江湖澨。勿謂符竹輕，但覺涓塵細。<br>一麾尚雲忝，十駕宜求稅。心息已如灰，跡牽且為贅。<br>忽捧天書委，將革海隅弊。朝聞循誠節，夕飲蒙瘴癘。<br>義疾恥無勇，盜憎攻亦銳。葵藿是傾心，豺狼何反噬。<br>履險甘所受，勞賢恧相曳。攬轡但荒服，循陔便私第。<br>嘉慶始獲申，恩華複相繼。無庸我先舉，同事君猶滯。<br>當推奉使績，且結拜親契。更延懷安旨，曾是慮危際。<br>善謀雖若茲，至理焉可替。所仗有神道，況承明主惠。<br></p></body></html>