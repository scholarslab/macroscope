<!DOCTYPE HTML>
<html lang="en-US">
  <head>
    <meta charset="UTF-8">
    <title>298_38: 《荊門行》王建</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>298_38: 《荊門行》王建</p>
        <p>江邊行人暮悠悠，山頭殊未見荊州。峴亭西南路多曲，<br>櫟林深深石鏃鏃。看炊紅米煮白魚，夜向雞鳴店家宿。<br>南中三月蚊蚋生，黃昏不聞人語聲。生紗帷疏薄如霧，<br>隔衣噆膚耳邊鳴。欲明不待燈火起，喚得官船過蠻水。<br>女兒停客茆屋新，開門掃地桐花裏。犬聲撲撲寒溪煙，<br>人家燒竹種山田。巴雲欲雨熏石熱，麋鹿度江蟲出穴。<br>大蛇過處一山腥，野牛驚跳雙角折。斜分漢水橫千山，<br>山青水綠荊門關。向前問個長沙路，舊是屈原沈溺處。<br>誰家丹旐已南來，逢著流人從此去。月明山鳥多不棲，<br>下枝飛上高枝啼。主人念遠心不懌，羅衫臥對章台夕。<br>紅燭交橫各自歸，酒醒還是他鄉客。壯年留滯尚思家，<br>況複白頭在天涯。<br></p></body></html>