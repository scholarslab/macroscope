<!DOCTYPE HTML>
<html lang="en-US">
  <head>
    <meta charset="UTF-8">
    <title>424_18: 《雜興三首》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>424_18: 《雜興三首》白居易</p>
        <p>楚王多內寵，傾國選嬪妃。又愛從禽樂，馳騁每相隨。<br>錦鞲臂花隼，羅袂控金羈。遂習宮中女，皆如馬上兒。<br>色禽合為荒，刑政兩已衰。雲夢春仍獵，章華夜不歸。<br>東風二月天，春雁正離離。美人挾銀鏑，一發疊雙飛。<br>飛鴻驚斷行，斂翅避蛾眉。君王顧之笑，弓箭生光輝。<br>回眸語君曰，昔聞莊王時。有一愚夫人，其名曰樊姬。<br>不有此遊樂，三載斷鮮肥。<br>越國政初荒，越天旱不已。風日燥水田，水涸塵飛起。<br>國中新下令，官渠禁流水。流水不入田，壅入王宮裏。<br>餘波養魚鳥，倒影浮樓雉。澹灩九折池，縈回十餘裏。<br>四月芰荷發，越王日遊嬉。左右好風來，香動芙蓉蕊。<br>但愛芙蓉香，又種芙蓉子。不念閶門外，千里稻苗死。<br>吳王心日侈，服玩盡奇瑰。身臥翠羽帳，手持紅玉杯。<br>冠垂明月珠，帶束通天犀。行動自矜顧，數步一裴回。<br>小人知所好，懷寶四方來。奸邪得藉手，從此幸門開。<br>古稱國之寶，谷米與賢才。今看君王眼，視之如塵灰。<br>伍員諫已死，浮屍去不回。姑蘇台下草，麋鹿暗生麑。<br></p></body></html>