<!DOCTYPE HTML>
<html lang="en-US">
  <head>
    <meta charset="UTF-8">
    <title>183_3: 《擬古十二首》李白</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>183_3: 《擬古十二首》李白</p>
        <p>青天何歷歷，明星如白石。黃姑與織女，相去不盈尺。<br>銀河無鵲橋，非時將安適。閨人理紈素，遊子悲行役。<br>瓶冰知冬寒，霜露欺遠客。客似秋葉飛，飄颻不言歸。<br>別後羅帶長，愁寬去時衣。乘月托宵夢，因之寄金徽。<br>高樓入青天，下有白玉堂。明月看欲墮，當窗懸清光。<br>遙夜一美人，羅衣沾秋霜。含情弄柔瑟，彈作陌上桑。<br>弦聲何激烈，風捲繞飛梁。行人皆躑躅，棲鳥起回翔。<br>但寫妾意苦，莫辭此曲傷。願逢同心者，飛作紫鴛鴦。<br>長繩難系日，自古共悲辛。黃金高北斗，不惜買陽春。<br>石火無留光，還如世中人。即事已如夢，後來我誰身。<br>提壺莫辭貧，取酒會四鄰。仙人殊恍惚，未若醉中真。<br>清都綠玉樹，灼爍瑤台春。攀花弄秀色，遠贈天仙人。<br>香風送紫蕊，直到扶桑津。取掇世上豔，所貴心之珍。<br>相思傳一笑，聊欲示情親。<br>今日風日好，明日恐不如。春風笑于人，何乃愁自居。<br>吹簫舞彩鳳，酌醴鱠神魚。千金買一醉，取樂不求餘。<br>達士遺天地，東門有二疏。愚夫同瓦石，有才知卷舒。<br>無事坐悲苦，塊然涸轍魚。<br>運速天地閉，胡風結飛霜。百草死冬月，六龍頹西荒。<br>太白出東方，彗星揚精光。鴛鴦非越鳥，何為眷南翔。<br>惟昔鷹將犬，今為侯與王。得水成蛟龍，爭池奪鳳凰。<br>北斗不酌酒，南箕空簸揚。<br>世路今太行，回車竟何托。萬族皆凋枯，遂無少可樂。<br>曠野多白骨，幽魂共銷鑠。榮貴當及時，春華宜照灼。<br>人非昆山玉，安得長璀錯。身沒期不朽，榮名在麟閣。<br>月色不可掃，客愁不可道。玉露生秋衣，流螢飛百草。<br>日月終銷毀，天地同枯槁。蟪蛄啼青松，安見此樹老。<br>金丹寧誤俗，昧者難精討。爾非千歲翁，多恨去世早。<br>飲酒入玉壺，藏身以為寶。<br>生者為過客，死者為歸人。天地一逆旅，同悲萬古塵。<br>月兔空搗藥，扶桑已成薪。白骨寂無言，青松豈知春。<br>前後更歎息，浮榮安足珍。<br>仙人騎彩鳳，昨下閬風岑。海水三清淺，桃源一見尋。<br>遺我綠玉杯，兼之紫瓊琴。杯以傾美酒，琴以閑素心。<br>二物非世有，何論珠與金。琴彈松裏風，杯勸天上月。<br>風月長相知，世人何倏忽。<br>涉江弄秋水，愛此荷花鮮。攀荷弄其珠，蕩漾不成圓。<br>佳人彩雲裏，欲贈隔遠天。相思無由見，悵望涼風前。<br>去去複去去，辭君還憶君。漢水既殊流，楚山亦此分。<br>人生難稱意，豈得長為群。越燕喜海日，燕鴻思朔雲。<br>別久容華晚，琅玕不能飯。日落知天昏，夢長覺道遠。<br>望夫登高山，化石竟不返。<br></p></body></html>