<!DOCTYPE HTML>
<html lang="en-US">
  <head>
    <meta charset="UTF-8">
    <title>49_50: 《南還以詩代書贈京師舊僚》張九齡</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>49_50: 《南還以詩代書贈京師舊僚》張九齡</p>
        <p>薄宦晨昏闕，尊尊義取斯。窮愁年貌改，寂曆爾胡為。<br>不諂詞多忤，無容禮益卑。微生尚何有，遠跡固其宜。<br>思擾梁山曲，情遙越鳥枝。故園從海上，良友邈天涯。<br>雲雨歎一別，川原勞載馳。上慚伯樂顧，中負叔牙知。<br>去國誠寥落，經途弊險巇。歲逢霜雪苦，林屬蕙蘭萎。<br>欲贈幽芳歇，行悲舊賞移。一從關作限，兩見月成規。<br>苒苒窮年鑰，行行盡路岐。征鞍稅北渚，歸帆指南垂。<br>樹晚猶蔥蒨，江寒尚渺彌。土風從楚別，山水入湘奇。<br>石瀨相奔觸，煙林更蔽虧。層崖夾洞浦，輕舸泛澄漪。<br>松筱行皆傍，禽魚動輒隨。惜哉邊地隔，不與故人窺。<br>疇昔陪鵷鷺，朝陽振羽儀。來音雖寂寞，接景每逶迤。<br>朝罷冥塵事，賓來話酒卮。邀歡逐芳草，結興選華池。<br>及此風成歎，何時霧可披。自憐無用者，誰念有情離。<br>望美音容闊，懷賢夢想疲。因聲達霄漢，持拙守東陂。<br></p></body></html>