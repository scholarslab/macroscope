<!DOCTYPE HTML>
<html lang="en-US">
  <head>
    <meta charset="UTF-8">
    <title>759_19: 《柳枝辭九首》成彥雄</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>759_19: 《柳枝辭九首》成彥雄</p>
        <p>輕籠小徑近誰家，玉馬追風翠影斜。<br>愛把長條惱公子，惹他頭上海棠花。<br>鵝黃剪出小花鈿，綴上芳枝色轉鮮。<br>飲散無人收拾得，月明階下伴秋千。<br>東君愛惜與先春，草澤無人處也新。<br>委囑露華並細雨，莫教遲日惹風塵。<br>句踐初迎西子年，琉璃為帚掃溪煙。<br>至今不改當時色，留與王孫系酒船。<br>綠楊移傍小亭栽，便擁穠煙撥不開。<br>誰把金刀為刪掠，放教明月入窗來。<br>遠接關河高接雲，雨餘洗出半天津。<br>牡丹不用相輕薄，自有清陰覆得人。<br>掩映鶯花媚有餘，風流才調比應無。<br>朝朝奉禦臨池上，不羨青松拜大夫。<br>王孫宴罷曲江池，折取春光伴醉歸。<br>怪得美人爭鬥乞，要他穠翠染羅衣。<br>殘照林梢嫋數枝，能招醉客上金堤。<br>馬嬌如練纓如火，瑟瑟陰中步步嘶。<br></p></body></html>