<!DOCTYPE HTML>
<html lang="en-US">
  <head>
    <meta charset="UTF-8">
    <title>216_31: 《三川觀水漲二十韻》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>216_31: 《三川觀水漲二十韻》杜甫</p>
        <p>我經華原來，不復見平陸。北上唯土山，連山走窮穀。<br>火雲無時出，飛電常在目。自多窮岫雨，行潦相豗蹙。<br>蓊匌川氣黃，群流會空曲。清晨望高浪，忽謂陰崖踣。<br>恐泥竄蛟龍，登危聚麋鹿。枯查卷拔樹，礧磈共充塞。<br>聲吹鬼神下，勢閱人代速。不有萬穴歸，何以尊四瀆。<br>及觀泉源漲，反懼江海覆。漂沙坼岸去，漱壑松柏禿。<br>乘陵破山門，回斡裂地軸。交洛赴洪河，及關豈信宿。<br>應沈數州沒，如聽萬室哭。穢濁殊未清，風濤怒猶蓄。<br>何時通舟車，陰氣不黲黷。浮生有蕩汩，吾道正羈束。<br>人寰難容身，石壁滑側足。雲雷此不已，艱險路更局。<br>普天無川梁，欲濟願水縮。因悲中林士，未脫眾魚腹。<br>舉頭向蒼天，安得騎鴻鵠。<br></p></body></html>