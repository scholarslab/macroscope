<!DOCTYPE HTML>
<html lang="en-US">
  <head>
    <meta charset="UTF-8">
    <title>551_1: 《漢堤詩》盧肇</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>551_1: 《漢堤詩》盧肇</p>
        <p>陰沴奸陽，來暴於襄。洎入大郛，波端若鋩。觸厚摧高，<br>不知其防。駭潰顛委，萬室皆毀。灶登蛟鼉，堂集鱣鮪。<br>惟恩若讎，母不能子。洪潰既涸，閈閎其虛。以隳我堵，<br>以剝我廬。酸傷顧望，若踐丘墟。帝曰念嗟，朕日南顧。<br>流災降慝，天曷台怒。滔滔襄郊，捽我嬰孺。於惟餘甿，<br>饑傷喘呼。斯為淫痍，孰往膏傅。惟汝元寮，僉舉明哲。<br>我公用諧，苴茅杖節。來視襄人，噢咻提挈。不日不月，<br>咍乎抃悅。乃泳故堤，陷於沙泥。缺落坳圮，由東訖西。<br>公曰嗚呼，漢之有堤。實命襄人，不力乃力。則及乃身，<br>具鍤與畚。漢堤其新，帝廩有粟。帝府有緡，爾成爾堤。<br>必錫爾勤，襄人怡怡。聽命襄滸，背囊肩杵。奔走蹈舞，<br>分之卒伍。令以麾鼓，尋尺既度。日月可數，登登嶪嶪。<br>周旋上下，披峴斫楚。飛石挽土，舉築殷雷。駭汗霏雨，<br>疲癃鰥獨。奮有筋膂，呀籲來助。提筐負筥，不勞其勞。<br>雜遝笑語，咸曰盧公，來賜我生。斯堤既成，蜿蜿而平。<br>確爾山固，屹如雲橫。漢流雖狂，堅不可蝕。代千年億，<br>與天無極。惟公之堤，昔在人心。既築既成，橫之于南。<br>萌渚不峻，此門不深。今複在茲，于漢之陰。斯堤已崇，<br>茲民獲佑。齯童相慶，室以完富。貽於襄人，願保厥壽。<br>繄公之功，赫焉如晝。捍此巨災，崒若京阜。天子賜之，<br>百姓載之。族孫作詩，昭示厥後。<br></p></body></html>