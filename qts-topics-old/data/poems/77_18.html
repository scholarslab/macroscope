<!DOCTYPE HTML>
<html lang="en-US">
  <head>
    <meta charset="UTF-8">
    <title>77_18: 《豔情代郭氏答盧照鄰》駱賓王</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>77_18: 《豔情代郭氏答盧照鄰》駱賓王</p>
        <p>迢迢芊路望芝田，眇眇函關恨蜀川。歸雲已落涪江外，<br>還雁應過洛水瀍。洛水傍連帝城側，帝宅層甍垂鳳翼。<br>銅駝路上柳千條，金穀園中花幾色。柳葉園花處處新，<br>洛陽桃李應芳春。妾向雙流窺石鏡，君住三川守玉人。<br>此時離別那堪道，此日空床對芳沼。芳沼徒遊比目魚，<br>幽徑還生拔心草。流風回雪儻便娟，驥子魚文實可憐。<br>擲果河陽君有分，貨酒成都妾亦然。莫言貧賤無人重，<br>莫言富貴應須種。綠珠猶得石崇憐，飛燕曾經漢皇寵。<br>良人何處醉縱橫，直如循默守空名。倒提新縑成慊慊，<br>翻將故劍作平平。離前吉夢成蘭兆，別後啼痕上竹生。<br>別日分明相約束，已取宜家成誡勖。當時擬弄掌中珠，<br>豈謂先摧庭際玉。悲鳴五裏無人問，腸斷三聲誰為續。<br>思君欲上望夫台，端居懶聽將雛曲。沉沉落日向山低，<br>簷前歸燕並頭棲。抱膝當窗看夕兔，側耳空房聽曉雞。<br>舞蝶臨階只自舞，啼鳥逢人亦助啼。獨坐傷孤枕，<br>春來悲更甚。峨眉山上月如眉，濯錦江中霞似錦。<br>錦字回文欲贈君，劍壁層峰自糾紛。平江淼淼分清浦，<br>長路悠悠間白雲。也知京洛多佳麗，也知山岫遙虧蔽。<br>無那短封即疏索，不在長情守期契。傳聞織女對牽牛，<br>相望重河隔淺流。誰分迢迢經兩歲，誰能脈脈待三秋。<br>情知唾井終無理，情知覆水也難收。不復下山能借問，<br>更向盧家字莫愁。<br></p></body></html>