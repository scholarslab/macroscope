<!DOCTYPE HTML>
<html lang="en-US">
  <head>
    <meta charset="UTF-8">
    <title>222_19: 《壯游》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>222_19: 《壯游》杜甫</p>
        <p>往昔十四五，出遊翰墨場。斯文崔魏徒，以我似班揚。<br>七齡思即壯，開口詠鳳凰。九齡書大字，有作成一囊。<br>性豪業嗜酒，嫉惡懷剛腸。脫略小時輩，結交皆老蒼。<br>飲酣視八極，俗物都茫茫。東下姑蘇台，已具浮海航。<br>到今有遺恨，不得窮扶桑。王謝風流遠，闔廬丘墓荒。<br>劍池石壁仄，長洲荷芰香。嵯峨閶門北，清廟映回塘。<br>每趨吳太伯，撫事淚浪浪。枕戈憶勾踐，渡浙想秦皇。<br>蒸魚聞匕首，除道哂要章。越女天下白，鑒湖五月涼。<br>剡溪蘊秀異，欲罷不能忘。歸帆拂天姥，中歲貢舊鄉。<br>氣劘屈賈壘，目短曹劉牆。忤下考功第，獨辭京尹堂。<br>放蕩齊趙間，裘馬頗清狂。春歌叢臺上，冬獵青丘旁。<br>呼鷹皂櫪林，逐獸雲雪岡。射飛曾縱鞚，引臂落鶖鶬。<br>蘇侯據鞍喜，忽如攜葛強。快意八九年，西歸到咸陽。<br>許與必詞伯，賞游實賢王。曳裾置醴地，奏賦入明光。<br>天子廢食召，群公會軒裳。脫身無所愛，痛飲信行藏。<br>黑貂不免敝，斑鬢兀稱觴。杜曲晚耆舊，四郊多白楊。<br>坐深鄉黨敬，日覺死生忙。朱門任傾奪，赤族迭罹殃。<br>國馬竭粟豆，官雞輸稻粱。舉隅見煩費，引古惜興亡。<br>河朔風塵起，岷山行幸長。兩宮各警蹕，萬里遙相望。<br>崆峒殺氣黑，少海旌旗黃。禹功亦命子，涿鹿親戎行。<br>翠華擁英嶽，螭虎啖豺狼。爪牙一不中，胡兵更陸梁。<br>大軍載草草，凋瘵滿膏肓。備員竊補袞，憂憤心飛揚。<br>上感九廟焚，下憫萬民瘡。斯時伏青蒲，廷爭守禦床。<br>君辱敢愛死，赫怒幸無傷。聖哲體仁恕，宇縣複小康。<br>哭廟灰燼中，鼻酸朝未央。小臣議論絕，老病客殊方。<br>鬱鬱苦不展，羽翮困低昂。秋風動哀壑，碧蕙捐微芳。<br>之推避賞從，漁父濯滄浪。榮華敵勳業，歲暮有嚴霜。<br>吾觀鴟夷子，才格出尋常。群凶逆未定，側佇英俊翔。<br></p></body></html>