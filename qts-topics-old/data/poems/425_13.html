<!DOCTYPE HTML>
<html lang="en-US">
  <head>
    <meta charset="UTF-8">
    <title>425_13: 《寓意詩五首》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>425_13: 《寓意詩五首》白居易</p>
        <p>豫樟生深山，七年而後知。挺高二百尺，本末皆十圍。<br>天子建明堂，此材獨中規。匠人執斤墨，采度將有期。<br>孟冬草木枯，烈火燎山陂。疾風吹猛焰，從根燒到枝。<br>養材三十年，方成棟樑姿。一朝為灰燼，柯葉無孑遺。<br>地雖生爾材，天不與爾時。不如糞土英，猶有人掇之。<br>已矣勿重陳，重陳令人悲。不悲焚燒苦，但悲採用遲。<br>赫赫京內史，炎炎中書郎。昨傳征拜日，恩賜頗殊常。<br>貂冠水蒼玉，紫綬黃金章。佩服身未暖，已聞竄遐荒。<br>親戚不得別，吞聲泣路旁。賓客亦已散，門前雀羅張。<br>富貴來不久，倏如瓦溝霜。權勢去尤速，瞥若石火光。<br>不如守貧賤，貧賤可久長。傳語宦遊子，且來歸故鄉。<br>促織不成章，提壺但聞聲。嗟哉蟲與鳥，無實有虛名。<br>與君定交日，久要如弟兄。何以示誠信，白水指為盟。<br>雲雨一為別，飛沉兩難並。君為得風鵬，我為失水鯨。<br>音信日已疏，恩分日已輕。窮通尚如此，何況死與生。<br>乃知擇交難，須有知人明。莫將山上松，結托水上萍。<br>翩翩兩玄鳥，本是同巢燕。分飛來幾時，秋夏炎涼變。<br>一宿蓬蓽廬，一棲明光殿。偶因銜泥處，複得重相見。<br>彼矜杏梁貴，此嗟茅棟賤。眼看秋社至，兩處俱難戀。<br>所托各暫時，胡為相嘆羨。<br>婆娑園中樹，根株大合圍。蠢爾樹間蟲，形質一何微。<br>孰謂蟲之微，蟲蠹已無期。孰謂樹之大，花葉有衰時。<br>花衰夏未實，葉病秋先萎。樹心半為土，觀者安得知。<br>借問蟲何在，在身不在枝。借問蟲何食，食心不食皮。<br>豈無啄木鳥，觜長將何為。<br></p></body></html>