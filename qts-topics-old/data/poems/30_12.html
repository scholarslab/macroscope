<!DOCTYPE HTML>
<html lang="en-US">
  <head>
    <meta charset="UTF-8">
    <title>30_12: 《和洗掾登城南阪望京邑》袁朗</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>30_12: 《和洗掾登城南阪望京邑》袁朗</p>
        <p>二華連陌塞，九隴統金方。奧區稱富貴，重險擅雄強。<br>龍飛灞水上，鳳集岐山陽。神皋多瑞跡，列代有興王。<br>我後膺靈命，爰求宅茲土。宸居法太微，建國資天府。<br>玄風葉黎庶，德澤浸區宇。醒醉各相扶，謳歌從聖主。<br>南登少陵岸，還望帝城中。帝城何鬱鬱，佳氣乃蔥蔥。<br>金鳳淩綺觀，璿題敞蘭宮。複道東西合，交衢南北通。<br>萬國朝前殿，群公議宣室。鳴佩含早風，華蟬曜朝日。<br>柏梁宴初罷，千鐘歡未畢。端拱肅岩廊，思賢聽琴瑟。<br>逶迤萬雉列，隱軫千閭布。飛甍夾禦溝，曲台臨上路。<br>處處歌鐘鳴，喧闐車馬度。日落長楸間，含情兩相顧。<br>是月冬之季，陰寒晝不開。驚風四面集，飛雪千里回。<br>狐白登廊廟，牛衣出草萊。詎知韓長孺，無複重然灰。<br></p></body></html>