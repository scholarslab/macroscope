<!DOCTYPE HTML>
<html lang="en-US">
  <head>
    <meta charset="UTF-8">
    <title>697_55: 《和鄭拾遺秋日感事一百韻》韋莊</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>697_55: 《和鄭拾遺秋日感事一百韻》韋莊</p>
        <p>禍亂天心厭，流離客思傷。有家拋上國，無罪謫遐方。<br>負笈將辭越，揚帆欲泛湘。避時難駐足，感事易回腸。<br>雅道何銷德，妖星忽耀芒。中原初縱燎，下國竟探湯。<br>盜據三秦地，兵纏八水鄉。戰塵輕犯闕，羽旆遠巡梁。<br>自此修文代，俄成講武場。熊羆驅涿鹿，犀象走昆陽。<br>禦馬迷新棧，宮娥改舊妝。五丁功再睹，八難事難忘。<br>鳳引金根疾，兵環玉弩強。建牙雖可恃，摩壘詎能防。<br>霍廟神遐遠，圯橋路杳茫。出師威似虎，禦敵狠如羊。<br>眉畫猶思赤，巾裁未厭黃。晨趨鳴鐵騎，夜舞挹瓊觴。<br>僭侈彤襜亂，喧呼繡攘。但聞爭曳組，詎見學垂韁。<br>鵲印提新篆，龍泉奪曉霜。軍威徒逗撓，我武自維揚。<br>負扆勞天眷，凝旒念國章。繡旗張畫獸，寶馬躍紅鴦。<br>但欲除妖氣，甯思蔽耿光。曉煙生帝裏，夜火入春坊。<br>鳥怪巢宮樹，狐驕上苑牆。設危終在德，視履豈無祥。<br>氣激雷霆怒，神驅嶽瀆忙。功高分虎節，位下恥龍驤。<br>遍命登壇將，巡封異姓王。志求扶墜典，力未振頹綱。<br>漢路閑雕鶚，雲衢駐驌驦。寶裝軍器麗，麝裛戰袍香。<br>日睹兵書捷，時聞虜騎亡。人心驚獬豸，雀意伺螳螂。<br>上略鹹推妙，前鋒詎可當。紆金光照耀，執玉意藏昂。<br>覆餗非無謂，奢華事每詳。四民皆組綬，九土墮耕桑。<br>飛騎黃金勒，香車翠鈿裝。八珍羅膳府，五采鬥筐床。<br>宴集喧華第，歌鐘簇畫梁。永期傳子姓，寧誤犯天狼。<br>未睹君除側，徒思玉在傍。竄身奚可保，易地喜相將。<br>國運方夷險，天心詎測量。九流雖暫蔽，三柄豈相妨。<br>小孽乖躔次，中興系昊蒼。法堯功已普，罪己德非涼。<br>帝念惟思理，臣心豈自遑。詔催青瑣客，時待紫微郎。<br>定難輸宸算，勝災減禦粱。皇恩思蕩蕩，睿澤轉洋洋。<br>偃臥雖非晚，艱難亦備嘗。舜庭招諫鼓，漢殿上書囊。<br>儉德遵三尺，清朝俟一匡。世隨漁父醉，身效接輿狂。<br>竄逐同天寶，遭罹異建康。道孤悲海澨，家遠隔天潢。<br>卒歲貧無褐，經秋病泛漳。似魚甘去乙，比蟹未成筐。<br>守道慚無補，趨時愧不臧。殷牛常在耳，晉豎欲潛肓。<br>忸恨山思板，懷歸海欲航。角吹魂悄悄，笛引淚浪浪。<br>亂覺乾坤窄，貧知日月長。勢將隨鶴列，忽喜遇鴛行。<br>已報新回駕，仍聞近納隍。文風銷劍楯，禮物換旗裳。<br>紫闥重開序，青衿再設庠。黑頭期命爵，赬尾尚憂魴。<br>吳阪嘶騏驥，岐山集鳳凰。詞源波浩浩，諫署玉鏘鏘。<br>飼雀曾傳慶，烹蛇詎有殃。弢弓揮勁鏃，匣劍淬神鋩。<br>諤諤寧慚直，堂堂不謝張。曉風趨建禮，夜月直文昌。<br>去國時雖久，安邦志不常。良金爐自躍，美玉櫝難藏。<br>北望心如旆，西歸律變商。跡隨江燕去，心逐塞鴻翔。<br>晚翠籠桑塢，斜暉掛竹堂。路愁千里月，田愛萬斯箱。<br>伴釣歌前浦，隨樵上遠岡。鷺眠依晚嶼，鳥浴上枯楊。<br>驚夢緣欹枕，多吟為倚廊。訪僧紅葉寺，題句白雲房。<br>帆外青楓老，尊前紫菊芳。夜燈銀耿耿，曉露玉瀼瀼。<br>異國慚傾蓋，歸塗俟並糧。身雖留震澤，心已過雷塘。<br>執友知誰在，家山各已荒。海邊登桂楫，煙外泛雲檣。<br>巢樹禽思越，嘶風馬戀羌。寒聲愁聽杵，空館厭聞螿。<br>望闕飛華蓋，趨朝振玉璫。米慚無薏苡，面喜有恍榔。<br>話別心重結，傷時淚一滂。佇歸蓬島後，綸詔潤青緗。<br></p></body></html>