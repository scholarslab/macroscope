<!DOCTYPE HTML>
<html lang="en-US">
  <head>
    <meta charset="UTF-8">
    <title>150_11: 《罷攝官後將還舊居，留辭李侍禦》劉長卿</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>150_11: 《罷攝官後將還舊居，留辭李侍禦》劉長卿</p>
        <p>江海今為客，風波失所依。白雲心已負，黃綬計仍非。<br>累辱群公薦，頻沾一尉微。去緣焚玉石，來為采葑菲。<br>州縣名何在，漁樵事亦違。故山桃李月，初服薜蘿衣。<br>熊軾分朝寄，龍韜解賊圍。風謠傳吏體，雲物助兵威。<br>白雪飄辭律，青春發禮闈。引軍橫吹動，援翰捷書揮。<br>草映翻營綠，花臨檄羽飛。全吳爭轉戰，狂虜怯知機。<br>憶昨趨金節，臨時廢玉徽。俗流應不厭，靜者或相譏。<br>世難慵幹謁，時閑喜放歸。潘郎悲白髮，謝客愛清輝。<br>樗散材因棄，交親跡已稀。獨愁看五柳，無事掩雙扉。<br>世累多行路，生涯向釣磯。榜連溪水碧，家羨渚田肥。<br>旅食傷飄梗，岩棲憶采薇。悠然獨歸去，回首望旌旗。<br></p></body></html>