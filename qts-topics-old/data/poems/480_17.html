<!DOCTYPE HTML>
<html lang="en-US">
  <head>
    <meta charset="UTF-8">
    <title>480_17: 《悲善才》李紳</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>480_17: 《悲善才》李紳</p>
        <p>穆王夜幸蓬池曲，金鑾殿開高秉燭。東頭弟子曹善才，<br>琵琶請進新翻曲。翠蛾列坐層城女，笙笛參差齊笑語。<br>天顏靜聽朱絲彈，眾樂寂然無敢舉。銜花金鳳當承撥，<br>轉腕攏弦促揮抹，花翻鳳嘯天上來，裴回滿殿飛春雪。<br>抽弦度曲新聲發，金鈴玉佩相瑳切。流鶯子母飛上林，<br>仙鶴雌雄唳明月。此時奉詔侍金鑾，別殿承恩許召彈。<br>三月曲江春草綠，九霄天樂下雲端。紫髯供奉前屈膝，<br>盡彈妙曲當春日。寒泉注射隴水開，胡雁翻飛向天沒。<br>日曛塵暗車馬散，為惜新聲有餘歎。明年冠劍閉橋山，<br>萬里孤臣投海畔。籠禽鎩翮尚還飛，白首生從五嶺歸。<br>聞道善才成朽骨，空餘弟子奉音徽。南譙寂寞三春晚，<br>有客彈弦獨淒怨。靜聽深奏楚月光，憶昔初聞曲江宴。<br>心悲不覺淚闌幹，更為調弦反復彈。秋吹動搖神女佩，<br>月珠敲擊水晶盤。自憐淮海同泥滓，恨魄凝心未能死。<br>惆悵追懷萬事空，雍門感慨徒為爾。<br></p></body></html>