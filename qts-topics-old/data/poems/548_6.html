<!DOCTYPE HTML>
<html lang="en-US">
  <head>
    <meta charset="UTF-8">
    <title>548_6: 《鄰相反行》薛逢</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>548_6: 《鄰相反行》薛逢</p>
        <p>東家有兒年十五，只向田園獨辛苦。夜開溝水繞稻田，<br>曉叱耕牛墾塉土。西家有兒才弱齡，儀容清峭雲鶴形。<br>涉書獵史無早暮，坐期朱紫如拾青。東家西家兩相誚，<br>西兒笑東東又笑。西雲養志與榮名，彼此相非不同調。<br>東家自雲雖苦辛，躬耕早暮及所親。男舂女爨二十載，<br>堂上未為衰老人。朝機暮織還充體，餘者到兄還及弟。<br>春秋伏臘長在家，不許妻奴暫違禮。爾今二十方讀書，<br>十年取第三十餘。往來途路長離別，幾人便得升公車。<br>縱令得官身須老，銜恤終天向誰道？百年骨肉歸下泉，<br>萬里枌榆長秋草。我今躬耕奉所天，耘鋤刈獲當少年。<br>面上笑添今日喜，肩頭薪續廚中煙。縱使此身頭雪白，<br>又有兒孫還稼穡。家藏一卷古孝經，世世相傳皆得力。<br>為報西家知不知，何須謾笑東家兒。生前不得供甘滑，<br>歿後揚名徒爾為。<br></p></body></html>