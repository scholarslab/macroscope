<!DOCTYPE HTML>
<html lang="en-US">
  <head>
    <meta charset="UTF-8">
    <title>541_79: 《送從翁從東川弘農尚書幕》李商隱</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>541_79: 《送從翁從東川弘農尚書幕》李商隱</p>
        <p>大鎮初更帥，嘉賓素見邀。使車無遠近，歸路更煙霄。<br>穩放驊騮步，高安翡翠巢。禦風知有在，去國肯無聊。<br>早忝諸孫末，俱從小隱招。心懸紫雲閣，夢斷赤城標。<br>素女悲清瑟，秦娥弄玉簫。山連玄圃近，水接絳河遙。<br>豈意聞周鐸，翻然慕舜韶。皆辭喬木去，遠逐斷蓬飄。<br>薄俗誰其激，斯民已甚恌。鸞皇期一舉，燕雀不相饒。<br>敢共頹波遠，因之內火燒。是非過別夢，時節慘驚飆。<br>未至誰能賦，中幹欲病痟。屢曾紆錦繡，勉欲報瓊瑤。<br>我恐霜侵鬢，君先綬掛腰。甘心與陳阮，揮手謝松喬。<br>錦裏差鄰接，雲台閉寂寥。一川虛月魄，萬崦自芝苗。<br>瘴雨瀧間急，離魂峽外銷。非關無燭夜，其奈落花朝。<br>幾處逢鳴佩，何筵不翠翹。蠻童騎象舞，江市賣鮫綃。<br>南詔知非敵，西山亦屢驕。勿貪佳麗地，不為聖明朝。<br>少減東城飲，時看北斗杓。莫因乖別久，遂逐歲寒凋。<br>盛幕開高宴，將軍問故僚。為言公玉季，早日棄漁樵。<br></p></body></html>