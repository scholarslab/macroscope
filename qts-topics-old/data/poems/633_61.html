<!DOCTYPE HTML>
<html lang="en-US">
  <head>
    <meta charset="UTF-8">
    <title>633_61: 《攜仙籙九首》司空圖</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>633_61: 《攜仙籙九首》司空圖</p>
        <p>嶽北秋空渭北川，晴雲漸薄薄如煙。<br>坐來還見微風起，吹散殘陽一片蟬。<br>一半晴空一半雲，遠籠仙掌日初曛。<br>洞天有路不知處，絕頂異香難更聞。<br>決事還須更事酬，清譚妙理一時休。<br>漁翁亦被機心誤，眼暗汀邊結釣鉤。<br>跡不趨時分不侯，功名身外最悠悠。<br>聽君總畫麒麟閣，還我閑眠舴艋舟。<br>仙凡路阻兩難留，煙樹人間一片秋。<br>若道陰功能濟活，且將方寸自焚修。<br>若有陰功救未然，玉皇品籍亦搜賢。<br>應知譚笑還高謝，別就滄洲贊上仙。<br>英名何用苦搜奇，不朽才銷一句詩。<br>卻賴風波阻三島，老臣猶得戀明時。<br>剪取紅雲剩寫詩，年年高會趁花時。<br>水精樓閣分明見，只欠霞漿別著旗。<br>此生得作太平人，只向塵中便出塵。<br>移取碧桃花萬樹，年年自樂故鄉春。<br></p></body></html>