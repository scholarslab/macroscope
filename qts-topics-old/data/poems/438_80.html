<!DOCTYPE HTML>
<html lang="en-US">
  <head>
    <meta charset="UTF-8">
    <title>438_80: 《放言五首》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>438_80: 《放言五首》白居易</p>
        <p>朝真暮偽何人辨，古往今來底事無。但愛臧生能詐聖，<br>可知甯子解佯愚。草螢有耀終非火，荷露雖團豈是珠。<br>不取燔柴兼照乘，可憐光彩亦何殊。<br>世途倚伏都無定，塵網牽纏卒未休。禍福回還車轉轂，<br>榮枯反復手藏鉤。龜靈未免刳腸患，馬失應無折足憂。<br>不信君看弈棋者，輸贏須待局終頭。<br>贈君一法決狐疑，不用鑽龜與祝蓍。試玉要燒三日滿，<br>辨材須待七年期。周公恐懼流言後，王莽謙恭未篡時。<br>向使當初身便死，一生真偽複誰知。<br>誰家第宅成還破，何處親賓哭複歌。昨日屋頭堪炙手，<br>今朝門外好張羅。北邙未省留閑地，東海何曾有定波。<br>莫笑賤貧誇富貴，共成枯骨兩如何。<br>泰山不要欺毫末，顏子無心羨老彭。松樹千年終是朽，<br>槿花一日自為榮。何須戀世常憂死，亦莫嫌身漫厭生。<br>生去死來都是幻，幻人哀樂系何情。<br></p></body></html>