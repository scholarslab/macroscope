<!DOCTYPE HTML>
<html lang="en-US">
  <head>
    <meta charset="UTF-8">
    <title>264_14: 《遊子吟》顧況</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>264_14: 《遊子吟》顧況</p>
        <p>故櫪思疲馬，故窠思迷禽。浮雲蔽我鄉，躑躅遊子吟。<br>遊子悲久滯，浮雲郁東岑。客堂無絲桐，落葉如秋霖。<br>艱哉遠遊子，所以悲滯淫。一為浮雲詞，憤塞誰能禁。<br>馳歸百年內，唯願展所欽。胡為不歸歟，坐使年病侵。<br>未老霜繞鬢，非狂火燒心。太行何難哉，北斗不可斟。<br>夜靜星河出，耿耿辰與參。佳人夐青天，尺素重于金。<br>泬寥群動異，眇默諸境森。苔衣上閑階，蟋蟀催寒砧。<br>立身計幾誤，道險無容針。三年不還家，萬里遺錦衾。<br>夢魂無重阻，離憂罔古今。胡為不歸歟，辜負匣中琴。<br>腰下是何物，牽纏曠登尋。朝與名山期，夕宿楚水陰。<br>楚水殊演漾，名山窅嶇嶔。客從洞庭來，婉孌瀟湘深。<br>橘柚在南國，鴻雁遺秋音。下有碧草洲，上有青橘林。<br>引燭窺洞穴，淩波睥天琛。蒲荷影參差，鳧鶴雛淋涔。<br>浩歌惜芳杜，散發輕華簪。胡為不歸歟，淚下沾衣襟。<br>鳶飛戾霄漢，螻蟻制鱣鱏。赫赫大聖朝，日月光照臨。<br>聖主雖啟迪，奇人分湮沈。層城登雲韶，王府鏘球琳。<br>鹿鳴志豐草，況複虞人箴。<br></p></body></html>