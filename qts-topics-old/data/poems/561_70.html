<!DOCTYPE HTML>
<html lang="en-US">
  <head>
    <meta charset="UTF-8">
    <title>561_70: 《吳姬十首》薛能</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>561_70: 《吳姬十首》薛能</p>
        <p>夜鎖重門晝亦監，眼波嬌利瘦岩岩。<br>偏憐不怕傍人笑，自把春羅等舞衫。<br>龍麝熏多骨亦香，因經寒食好風光。<br>何人畫得天生態，枕破施朱隔宿妝。<br>滴滴春霖透荔枝，筆題箋動手中垂。<br>天陰不得君王召，嚬著青蛾作小詩。<br>鈿合重盛繡結深，昭陽初幸賜同心。<br>君知一夜恩多少，明日宣教放德音。<br>退紅香汗濕輕紗，高卷蚊廚獨臥斜。<br>嬌淚半垂珠不破，恨君瞋折後庭花。<br>取次衣裳盡帶珠，別添龍腦裛羅襦。<br>年來寄與鄉中伴，殺盡春蠶稅亦無。<br>畫燭燒蘭暖複迷，殿幃深密下銀泥。<br>開門欲作侵晨散，已是明朝日向西。<br>樓臺重疊滿天雲，殷殷鳴鼉世上聞。<br>此日楊花初似雪，女兒弦管弄參軍。<br>冠剪黃綃帔紫羅，薄施鉛粉畫青娥。<br>因將素手誇纖巧，從此椒房寵更多。<br>身是三千第一名，內家叢裏獨分明。<br>芙蓉殿上中元日，水拍銀台弄化生。<br></p></body></html>