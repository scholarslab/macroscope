<!DOCTYPE HTML>
<html lang="en-US">
  <head>
    <meta charset="UTF-8">
    <title>322_1: 《伏蒙十六叔寄示喜慶感懷三十韻因獻之》權德輿</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>322_1: 《伏蒙十六叔寄示喜慶感懷三十韻因獻之》權德輿</p>
        <p>受氏自有殷，樹功緬前秦。圭田接土宇，侯籍相紛綸。<br>道義集天爵，菁華極人文。握蘭中台並，折桂東堂春。<br>祖德蹈前哲，家風播清芬。先公秉明義，大節逢艱屯。<br>獨立挺忠孝，至誠感神人。命書備追錫，跡遠道不伸。<br>小生諒無似，積慶遭昌辰。九年西掖忝，五轉南宮頻。<br>司理因曠職，曲台仍禮神。愧非夔龍姿，忽佐堯舜君。<br>內惟負且乘，徒以弱似仁。豈足議大政，所憂玷彝倫。<br>叔父貞素履，含章窮典墳。百氏若珠貫，九流皆翬分。<br>黃鐘蘊聲調，白玉那緇磷。清論坐虛室，長謠宜幅巾。<br>開關接人祠，支策無俗賓。種杏當暑熱，烹茶含露新。<br>井徑交碧蘚，軒窗棲白雲。飛沉禽魚樂，芬馥蘭桂熏。<br>經術弘義訓，息男茂嘉聞。筮仕就色養，宴居忘食貧。<br>四方有翹車，上國有蒲輪。行當反招隱，豈得常退身。<br>秦吳路杳杳，朔海望沄沄。侍坐馳夢寐，結懷積昏昕。<br>發函捧新詩，慈誨情殷勤。省躬日三複，拜首書諸紳。<br></p></body></html>