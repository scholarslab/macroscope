<!DOCTYPE HTML>
<html lang="en-US">
  <head>
    <meta charset="UTF-8">
    <title>459_37: 《送毛仙翁（江州司馬時作）》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>459_37: 《送毛仙翁（江州司馬時作）》白居易</p>
        <p>仙翁已得道，混跡尋岩泉。肌膚冰雪瑩，衣服雲霞鮮。<br>紺發絲並致，齠容花共妍。方瞳點玄漆，高步淩非煙。<br>幾見桑海變，莫知龜鶴年。所憩九清外，所遊五嶽巔。<br>軒昊舊為侶，松喬難比肩。每嗟人世人，役役如狂顛。<br>孰能脫羈鞅，盡遭名利牽。貌隨歲律換，神逐光陰遷。<br>惟餘負憂譴，憔悴湓江壖。衰鬢忽霜白，愁腸如火煎。<br>羈旅坐多感，裴回私自憐。晴眺五老峰，玉洞多神仙。<br>何當憫湮厄，授道安虛孱。我師惠然來，論道窮重玄。<br>浩蕩八溟闊，志泰心超然。形骸既無束，得喪亦都捐。<br>豈識椿菌異，那知鵬鷃懸。丹華既相付，促景定當延。<br>玄功曷可報，感極惟勤拳。霓旌不肯駐，又歸武夷川。<br>語罷倏然別，孤鶴升遙天。賦詩敘明德，永續步虛篇。<br></p></body></html>