<!DOCTYPE HTML>
<html lang="en-US">
  <head>
    <meta charset="UTF-8">
    <title>477_14: 《寄河陽從事楊潛》李涉</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>477_14: 《寄河陽從事楊潛》李涉</p>
        <p>憶昨天台尋石樑，赤城枕下看扶桑。金烏欲上海如血，<br>翠色一點蓬萊光。安期先生不可見，蓬萊目極滄海長。<br>回舟偶得風水便，煙帆數夕歸瀟湘。瀟湘水清岩嶂曲，<br>夜宿朝游常不足。一自無名身事閑，五湖雲月偏相屬。<br>進者恐不榮，退者恐不深。魚遊鳥逝兩雖異，<br>彼此各有遂生心。身解耕耘妾能織，歲晏饑寒免相逼。<br>稚子才年七歲餘，漁樵一半分渠力。吾友從軍在河上，<br>腰佩吳鉤佐飛將。偶與嵩山道士期，西尋汴水來相訪。<br>見君顏色猶憔悴，知君未展心中事。落日驅車出孟津，<br>高歌共歎傷心地。洛邑秦城少年別，兩都陳事空聞說。<br>漢家天子不東游，古木行宮閉煙月。洛濱老翁年八十，<br>西望殘陽臨水泣。自言生長開元中，武皇恩化親沾及。<br>當時天下無甲兵，雖聞賦斂毫毛輕。紅車翠蓋滿衢路，<br>洛中歡笑爭逢迎。一從戎馬來幽薊，山谷虎狼無捍制。<br>九重宮殿閉豺狼，萬國生人自相噬。蹭蹬瘡痍今不平，<br>干戈南北常縱橫。中原膏血焦欲盡，四郊貪將猶憑陵。<br>秦中豪寵爭出群，巧將言智寬明君。南山四皓不敢語，<br>渭上釣人何足雲。君不見昔時槐柳八百里，<br>路傍五月清陰起。只今零落幾株殘，枯根半死黃河水。<br></p></body></html>