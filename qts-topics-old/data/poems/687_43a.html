<!DOCTYPE HTML>
<html lang="en-US">
  <head>
    <meta charset="UTF-8">
    <title>687_43a: 《贈李長史歌》吳融</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>687_43a: 《贈李長史歌》吳融</p>
        <p>危欄壓溪溪澹碧，翠嫋紅飄鶯寂寂。此日長亭愴別離，<br>座中忽遇吹蘆客。雙攘輕袖當高軒，含商吐羽淩非煙。<br>初疑一百尺瀑布，八九月落香爐巔。又似鮫人為客罷，<br>迸淚成珠玉盤瀉。碧珊瑚碎震澤中，金鋃鐺撼龜山下。<br>鏗訇揭調初驚人，幽咽細聲還感神。紫鳳將雛叫山月，<br>玄兔喪子啼江春。咨嗟長史出人藝，如何值此艱難際。<br>可中長似承平基，肯將此為閒人吹。不是東城射雉處，<br>即應南苑鬥雞時。白櫻桃熟每先賞，紅芍藥開長有詩。<br>賣珠曾被武皇問，熏香不怕賈公知。今來流落一何苦，<br>江南江北九寒暑。翠華猶在橐泉中，一曲梁州淚如雨。<br>長史長史聽我語，從來藝絕多失所。羅君贈君兩首詩，<br>半是悲君半自悲。<br></p></body></html>