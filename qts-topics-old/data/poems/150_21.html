<!DOCTYPE HTML>
<html lang="en-US">
  <head>
    <meta charset="UTF-8">
    <title>150_21: 《夜宴洛陽程九主簿宅送楊三山人往天臺尋智者禪師隱居》劉長卿</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>150_21: 《夜宴洛陽程九主簿宅送楊三山人往天臺尋智者禪師隱居》劉長卿</p>
        <p>東林問逋客，何處棲幽偏。滿腹萬餘卷，息機三十年。<br>志圖良已久，鬢髮空蒼然。調嘯寄疏曠，形骸如棄捐。<br>本家關西族，別業嵩陽田。雲臥能獨往，山棲幸周旋。<br>垂竿不在魚，賣藥不為錢。藜杖閑倚壁，松花常醉眠。<br>頃辭青溪隱，來訪赤縣仙。南畝自甘賤，中朝唯愛賢。<br>仍空世諦法，遠結天臺緣。魏闕從此去，滄洲知所便。<br>主人瓊枝秀，寵別瑤華篇。落日掃塵榻，春風吹客船。<br>此行頗自適，物外誰能牽。弄棹白蘋裏，掛帆飛鳥邊。<br>落潮見孤嶼，徹底觀澄漣。雁過湖上月，猿聲峰際天。<br>群峰趨海嶠，千里黛相連。遙倚赤城上，曈曈初日圓。<br>昔聞智公隱，此地常安禪。千載已如夢，一燈今尚傳。<br>雲龕閉遺影，石窟無人煙。古寺暗喬木，春崖鳴細泉。<br>流塵既寂寞，緬想增嬋娟。山鳥怨庭樹，門人思步蓮。<br>夷猶懷永路，悵望臨清川。漁人來夢裏，沙鷗飛眼前。<br>獨游豈易愜，群動多相纏。羨爾五湖夜，往來閑扣舷。<br></p></body></html>