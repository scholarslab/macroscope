<!DOCTYPE HTML>
<html lang="en-US">
  <head>
    <meta charset="UTF-8">
    <title>54_6: 《大漠行（一作胡皓詩）》崔湜</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>54_6: 《大漠行（一作胡皓詩）》崔湜</p>
        <p>單于犯薊壖，驃騎略蕭邊。南山木葉飛下地，<br>北海蓬根亂上天。科鬥連營太原道，魚麗合陣武威川。<br>三軍遙倚仗，萬里相馳逐。旌旆悠悠靜瀚源，<br>鼙鼓喧喧動盧穀。窮徼上幽陵，籲嗟倦寢興。<br>馬蹄凍溜石，胡毳暖生冰。雲沙泱漭天光閉，<br>河塞陰沉海色凝。崆峒異國誰能托，蕭索邊心常不樂。<br>近見行人畏白龍，遙聞公主愁黃鶴。陽春半，岐路間，<br>瑤台苑，玉門關。百花芳樹紅將歇，二月蘭皋綠未還。<br>陣雲不散魚龍水，雨雪猶飛鴻雁山。山嶂連綿不可極，<br>路遠辛勤夢顏色。北堂萱草不寄來，東園桃李長相憶。<br>漢將紛紜攻戰盈，胡寇蕭條幽朔清。韓君拜節偏知遠，<br>鄭吉驅旌坐見迎。火絕煙沉右西極，穀靜山空左北平。<br>但使將軍能百戰，不須天子築長城。<br></p></body></html>