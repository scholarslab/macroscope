<!DOCTYPE HTML>
<html lang="en-US">
  <head>
    <meta charset="UTF-8">
    <title>156_6: 《古蛾眉怨》王翰</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>156_6: 《古蛾眉怨》王翰</p>
        <p>君不見宜春苑中九華殿，飛閣連連直如發。<br>白日全含朱鳥窗，流雲半入蒼龍闕。宮中彩女夜無事，<br>學鳳吹簫弄清越。珠簾北卷待涼風，繡戶南開向明月。<br>忽聞天子憶蛾眉，寶鳳銜花揲兩螭。傳聲走馬開金屋，<br>夾路鳴環上玉墀。長樂彤庭宴華寢，三千美人曳花錦。<br>燈前含笑更羅衣，帳裏承恩薦瑤枕。不意君心半路回，<br>求仙別作望仙台。琳琅禁闥遙相憶，紫翠岩房晝不開。<br>欲向人間種桃實，先從海底覓蓬萊。蓬萊可求不可上，<br>孤舟縹緲知何往。黃金作盤銅作莖，青天白露掌中擎。<br>王母嫣然感君意，雲車羽旆欲相迎。飛廉觀前空怨慕，<br>少君何事須相誤。一朝埋沒茂陵田，賤妾蛾眉不重顧。<br>宮車晚出向南山，仙衛逶迤去不還。朝晡泣對麒麟樹，<br>樹下蒼苔日漸斑。人生百年夜將半，對酒長歌莫長歎。<br>情知白日不可私，一死一生何足算。<br></p></body></html>