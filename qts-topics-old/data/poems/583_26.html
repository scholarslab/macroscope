<!DOCTYPE HTML>
<html lang="en-US">
  <head>
    <meta charset="UTF-8">
    <title>583_26: 《鴻臚寺有開元中錫宴堂樓臺池沼雅為勝絕荒涼…成四十韻》溫庭筠</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>583_26: 《鴻臚寺有開元中錫宴堂樓臺池沼雅為勝絕荒涼…成四十韻》溫庭筠</p>
        <p>明皇昔禦極，神聖垂耿光。沈機發雷電，逸躅陵堯湯。<br>西覃積石山，北至窮發鄉。四凶有獬豸，一臂無螳螂。<br>嬋娟得神豔，郁烈聞國香。紫絛鳴羯鼓，玉管吹霓裳。<br>祿山未封侯，林甫才為郎。昭融廓日月，妥帖安紀綱。<br>群生到壽域，百辟趨明堂。四海正夷宴，一塵不飛揚。<br>天子自猶豫，侍臣宜樂康。軋然閶闔開，赤日生扶桑。<br>玉砌露盤紆，金壺漏丁當。劍佩相擊觸，左右隨趨蹌。<br>玄珠十二旒，紅粉三千行。顧盻生羽翼，叱嗟回雪霜。<br>神霞淩雲閣，春水驪山陽。盤鬥九子粽，甌擎五雲漿。<br>雙瓊京兆博，七鼓邯鄲娼。毰毸碧雞鬥，蘢蔥翠雉場。<br>仗官繡蔽膝，寶馬金鏤錫。椒塗隔鸚鵡，柘彈驚鴛鴦。<br>猗歟華國臣，鬢髮俱蒼蒼。錫宴得幽致，車從真煒煌。<br>畫鷁照魚鱉，鳴騶亂甃鶬。颭灩蕩碧波，炫煌迷橫塘。<br>縈盈舞回雪，宛轉歌繞梁。豔帶畫銀絡，寶梳金鈿筐。<br>沈冥類漢相，醉倒疑楚狂。一旦紫微東，胡星森耀芒。<br>憑陵逐鯨鯢，唐突驅犬羊。縱火三月赤，戰塵千里黃。<br>殽函與府寺，從此俱荒涼。茲地乃蔓草，故基摧壞牆。<br>枯池接斷岸，唧唧啼寒螿。敗荷塌作泥，死竹森如槍。<br>遊人問老吏，相對聊感傷。豈必見麋鹿，然後堪回腸。<br>幸今遇太平，令節稱羽觴。誰知曲江曲，歲歲棲鸞凰。<br></p></body></html>