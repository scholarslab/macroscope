<!DOCTYPE HTML>
<html lang="en-US">
  <head>
    <meta charset="UTF-8">
    <title>685_32: 《祝風三十二韻》吳融</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>685_32: 《祝風三十二韻》吳融</p>
        <p>我有二頃田，長洲東百里。環塗為之區，積葑相連纚。<br>松江流其旁，春夏多苦水。堤防苟不時，氾濫即無已。<br>粵餘病眠久，而複家無峙。田峻不勝荒，農功皆廢弛。<br>他稼已如雲，我田方欲蒔。四際上通波，兼之葭與葦。<br>是時立秋後，煙露浩淒矣。雖然遣畢功，萎約都無幾。<br>如何海上風，連日從空起。似欲驅滄溟，來沃具區裏。<br>噫嘻爾風師，吳中多豪士。囷倉過九年，一粒惜如死。<br>糴賤兼糶貴，凶年翻大喜。只是疲羸苦，才饑須易子。<br>餘仍轗軻者，進趨年二紀。秋不安一食，春不閑一晷。<br>腸回為多別，骨瘦因積毀。咳唾莫逢人，揶揄空睹鬼。<br>中又值干戈，遑遑常轉徙。故隱茅山西，今來笠澤涘。<br>荒者不復尋，葺者還有以。將正陶令巾，又蓋薑肱被。<br>不敢務有餘，有餘必驕鄙。所期免假匄，假匄多慚恥。<br>驕鄙既不生，慚恥更能弭。自可致逍遙，無妨閱經史。<br>籲余將四十，滿望只如此。幹澤尚多難，學稼茲複爾。<br>窮達雖系命，禍福生所履。天不饑死餘，飄風當自止。<br></p></body></html>