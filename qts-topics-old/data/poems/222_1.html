<!DOCTYPE HTML>
<html lang="en-US">
  <head>
    <meta charset="UTF-8">
    <title>222_1: 《八哀詩。贈司空王公思禮》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>222_1: 《八哀詩。贈司空王公思禮》杜甫</p>
        <p>司空出東夷，童稚刷勁翮。追隨燕薊兒，穎銳物不隔。<br>服事哥舒翰，意無流沙磧。未甚拔行間，犬戎大充斥。<br>短小精悍姿，屹然強寇敵。貫穿百萬眾，出入由咫尺。<br>馬鞍懸將首，甲外控鳴鏑。洗劍青海水，刻銘天山石。<br>九曲非外蕃，其王轉深壁。飛兔不近駕，鷙鳥資遠擊。<br>曉達兵家流，飽聞春秋癖。胸襟日沈靜，肅肅自有適。<br>潼關初潰散，萬乘猶辟易。偏裨無所施，元帥見手格。<br>太子入朔方，至尊狩梁益。胡馬纏伊洛，中原氣甚逆。<br>肅宗登寶位，塞望勢敦迫。公時徒步至，請罪將厚責。<br>際會清河公，間道傳玉冊。天王拜跪畢，讜議果冰釋。<br>翠華卷飛雪，熊虎亙阡陌。屯兵鳳凰山，帳殿涇渭辟。<br>金城賊咽喉，詔鎮雄所搤。禁暴清無雙，爽氣春淅瀝。<br>巷有從公歌，野多青青麥。及夫哭廟後，複領太原役。<br>恐懼祿位高，悵望王土窄。不得見清時，嗚呼就窀穸。<br>永系五湖舟，悲甚田橫客。千秋汾晉間，事與雲水白。<br>昔觀文苑傳，豈述廉藺績。嗟嗟鄧大夫，士卒終倒戟。<br></p></body></html>