<!DOCTYPE HTML>
<html lang="en-US">
  <head>
    <meta charset="UTF-8">
    <title>340_11: 《雙鳥詩》韓愈</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>340_11: 《雙鳥詩》韓愈</p>
        <p>雙鳥海外來，飛飛到中州。一鳥落城市，一鳥集岩幽。<br>不得相伴鳴，爾來三千秋。兩鳥各閉口，萬象銜口頭。<br>春風卷地起，百鳥皆飄浮。兩鳥忽相逢，百日鳴不休。<br>有耳聒皆聾，有口反自羞。百舌舊饒聲，從此恒低頭。<br>得病不呻喚，泯默至死休。雷公告天公，百物須膏油。<br>自從兩鳥鳴，聒亂雷聲收。鬼神怕嘲詠，造化皆停留。<br>草木有微情，挑抉示九州。蟲鼠誠微物，不堪苦誅求。<br>不停兩鳥鳴，百物皆生愁。不停兩鳥鳴，自此無春秋。<br>不停兩鳥鳴，日月難旋輈。不停兩鳥鳴，大法失九疇。<br>周公不為公，孔丘不為丘。天公怪兩鳥，各捉一處囚。<br>百蟲與百鳥，然後鳴啾啾。兩鳥既別處，閉聲省愆尤。<br>朝食千頭龍，暮食千頭牛。朝飲河生塵，暮飲海絕流。<br>還當三千秋，更起鳴相酬。<br></p></body></html>