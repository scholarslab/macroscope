<!DOCTYPE HTML>
<html lang="en-US">
  <head>
    <meta charset="UTF-8">
    <title>154_10: 《仰答韋司業垂訪五首》蕭穎士</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>154_10: 《仰答韋司業垂訪五首》蕭穎士</p>
        <p>呦呦食蘋鹿，常飲清泠川。但悅豐草美，寧知牢饌鮮。<br>主人有幽意，將以充林泉。羅網倖免傷，蒙君複羈牽。<br>高堂列眾賓，廣座鳴清弦。俯仰轉驚惕，裴回獨憂煎。<br>緬懷雲岩路，欲往無由緣。物各有所好，違之傷自然。<br>神龜在南國，緬邈湘川陰。游止蓮葉上，歲時嘉樹林。<br>毒蟲且不近，斤斧何由尋。錯落負奇文，熒煌耀丹金。<br>江山萬里餘，淮海阻且深。獨保貞素質，不為寒暑侵。<br>一逢盛明代，應見通靈心。<br>晉代有儒臣，當年富詞藻。立言寄青史，將以贊王道。<br>遼落緬歲時，辛勤曆江島。且言風波倦，探涉豈為寶。<br>不遇庾征西，雲誰展懷抱。士貧乏知己，安得成所好。<br>彭陽昔遊說，願謁南郢都。王果尚未達，況從夷節謨。<br>豈知晉叔向，無罪嬰囚拘。臨難俟解紛，獨知祁大夫。<br>舉讎且不棄，何必論親疏。夫子覺者也，其能遺我乎。<br>關西一公子，年貌獨青春。被褐來上京，翳然聲未振。<br>中郎何為者，倒屣驚座賓。詞賦豈不佳，盛名亦相因。<br>為君奏此曲，此曲多苦辛。千載不可誣，孰言今無人。<br></p></body></html>