<!DOCTYPE HTML>
<html lang="en-US">
  <head>
    <meta charset="UTF-8">
    <title>422_1: 《夢遊春七十韻》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>422_1: 《夢遊春七十韻》元稹</p>
        <p>昔歲夢遊春，夢游何所遇。夢入深洞中，果遂平生趣。<br>清泠淺漫流，畫舫蘭篙渡。過盡萬株桃，盤旋竹林路。<br>長廊抱小樓，門牖相回互。樓下雜花叢，叢邊繞鴛鷺。<br>池光漾霞影，曉日初明煦。未敢上階行，頻移曲池步。<br>烏龍不作聲，碧玉曾相慕。漸到簾幕間，裴回意猶懼。<br>閑窺東西合，奇玩參差布。隔子碧油糊，駝鉤紫金鍍。<br>逡巡日漸高，影響人將寤。鸚鵡饑亂鳴，嬌娃睡猶怒。<br>簾開侍兒起，見我遙相諭。鋪設繡紅茵，施張鈿妝具。<br>潛褰翡翠帷，瞥見珊瑚樹。不辨花貌人，空驚香若霧。<br>身回夜合偏，態斂晨霞聚。睡臉桃破風，汗妝蓮委露。<br>叢梳百葉髻，金蹙重台屨。紕軟鈿頭裙，玲瓏合歡袴。<br>鮮妍脂粉薄，暗淡衣裳故。最似紅牡丹，雨來春欲暮。<br>夢魂良易驚，靈境難久寓。夜夜望天河，無由重沿溯。<br>結念心所期，返如禪頓悟。覺來八九年，不向花回顧。<br>雜合兩京春，喧闐眾禽護。我到看花時，但作懷仙句。<br>浮生轉經歷，道性尤堅固。近作夢仙詩，亦知勞肺腑。<br>一夢何足雲，良時事婚娶。當年二紀初，嘉節三星度。<br>朝蕣玉佩迎，高松女蘿附。韋門正全盛，出入多歡裕。<br>甲第漲清池，鳴騶引朱輅。廣榭舞萎蕤，長筵賓雜厝。<br>青春詎幾日，華實潛幽蠹。秋月照潘郎，空山懷謝傅。<br>紅樓嗟壞壁，金穀迷荒戍。石壓破闌幹，門摧舊梐枑。<br>雖雲覺夢殊，同是終難駐。悰緒竟何如，棼絲不成絇。<br>卓女白頭吟，阿嬌金屋賦。重璧盛姬台，青塚明妃墓。<br>盡委窮塵骨，皆隨流波注。幸有古如今，何勞縑比素。<br>況余當盛時，早歲諧如務。詔冊冠賢良，諫垣陳好惡。<br>三十再登朝，一登還一僕。寵榮非不早，邅回亦雲屢。<br>直氣在膏肓，氛氳日沉痼。不言意不快，快意言多忤。<br>忤誠人所賊，性亦天之付。乍可沉為香，不能浮作瓠。<br>誠為堅所守，未為明所措。事事身已經，營營計何誤。<br>美玉琢文珪，良金填武庫。徒謂自堅貞，安知受礱鑄。<br>長絲羈野馬，密網羅陰兔。物外各迢迢，誰能遠相錮。<br>時來既若飛，禍速當如騖。曩意自未精，此行何所訴。<br>努力去江陵，笑言誰與晤。江花縱可憐，奈非心所慕。<br>石竹逞奸黠，蔓青誇畝數。一種薄地生，淺深何足妒。<br>荷葉水上生，團團水中住。瀉水置葉中，君看不相汙。<br></p></body></html>