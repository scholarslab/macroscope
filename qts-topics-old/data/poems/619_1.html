<!DOCTYPE HTML>
<html lang="en-US">
  <head>
    <meta charset="UTF-8">
    <title>619_1: 《雜諷九首》陸龜蒙</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>619_1: 《雜諷九首》陸龜蒙</p>
        <p>紅蠶緣枯桑，青繭大如甕。人爭捩其臂，羿矢亦不中。<br>微微待賢祿，一一希入夢。縱操上古言，口噤難即貢。<br>蛟龍在怒水，拔取牙角弄。丹穴如可遊，家家畜孤鳳。<br>凶門尚兒戲，戰血波澒溶。社鬼苟有靈，誰能遏秋慟。<br>童麋來觸犀，德力不相及。伊無愜心事，只有碎首泣。<br>況將鵬虱校，數又百與十。攻如餓鴟叫，勢若脫兔急。<br>斯為朽關鍵，怒犖抉以入。年來橫干戈，未見拔城邑。<br>得非佐饔者，齒齒待啜汁。羈維豪傑輩，四駭方少縶。<br>此皆乘時利，縱舍在呼吸。吾欲斧其吭，無雷動幽蟄。<br>鴚鵝慘于冰，陸立懷所適。斯人道仍閟，不得不嗚呃。<br>當時布衣士，亦作天子客。至今東方生，滿口自誇白。<br>終為萬乘交，談笑無所隔。致君非有書，乃是堯舜畫。<br>只今侯門峻，日掃貧賤跡。朝趨九韶音，暮列五鼎食。<br>如聞恭儉語，謇謇事夕惕。可拍伊牧肩，功名被金石。<br>赤舌可燒城，讒邪易為伍。詩人疾之甚，取俾投豺虎。<br>長風吹窾木，始有音韻吐。無木亦無風，笙簧由喜怒。<br>女媧煉五石，天缺猶可補。當其利口銜，罅漏不複數。<br>元精遺萬類，雙目如牖戶。非是既相參，重瞳亦為瞽。<br>東南有狂兕，獵者西北矢。利塵白冥冥，獨此清夜止。<br>無人語其事，偶坐窺天紀。安得東壁明，洪洪用墳史。<br>搜揚好古士，一以罄雲水。流堪灑菁英，風足去稗秕。<br>如能出奇計，坐可平賊壘。徐陳羲皇道，高駕太平軌。<br>攫疏成特雄，濯垢為具美。貢賢當上賞，景福視所履。<br>永播南熏音，垂之萬年耳。<br>有檗何青青，空城雪霜裏。千林盡枯槁，苦節獨不死。<br>他遭匠石顧，總入犧黃美。遂得保天年，私心未為恥。<br>高從宿梟怪，下亦容螻蟻。大廈若掄材，亭亭托君子。<br>左右佩劍者，彼此亦相笑。趨時與閉門，喧寂不同調。<br>潛機取聲利，自許臻乎妙。志士以神窺，慚然真可吊。<br>天之發遐籟，大小隨萬竅。魁其壚冶姿，形質惟所召。<br>鞀笙磬竽瑟，是必登清廟。伊聖不可欺，誰能守蓬藋。<br>橫笛喝秋風，清商入疏越。君居不夜城，肯怨孤戍月。<br>吳兵甚犀利，太白光突兀。日已費千金，廑聞侵一撥。<br>豈無惡年少，縱酒遊俠窟。募為敢死軍，去以梟叛卒。<br>豈無中林士，貫穿學問骨。兵法五十家，浩蕩如溟渤。<br>高懸鹿皮睡，清澗時依樾。分已諾煙霞，全遺事幹謁。<br>既非格猛獸，未可輕華髮。北面師其謀，幾能止征伐。<br>何妨秦堇勇，又有曹劌說。堯舜尚詢芻，公乎聽無忽。<br>朝為壯士歌，暮為壯士歌。壯士心獨苦，傍人謂之何。<br>古鐵久不快，倚天無處磨。將來易水上，猶足生寒波。<br>捷可搏飛狖，健能超橐駝。群兒被堅利，索手安馮河。<br>驚飆掃長林，直木謝橢科。嚴霜凍大澤，僵龍不如蛇。<br>昔者天血碧，吾徒安歎嗟。<br></p></body></html>