<!DOCTYPE HTML>
<html lang="en-US">
  <head>
    <meta charset="UTF-8">
    <title>265_30: 《李供奉彈箜篌歌》顧況</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>265_30: 《李供奉彈箜篌歌》顧況</p>
        <p>國府樂手彈箜篌，赤黃絛索金鎝頭。早晨有敕鴛鴦殿，<br>夜靜遂歌明月樓。起坐可憐能抱撮，大指調弦中指撥。<br>腕頭花落舞制裂，手下鳥驚飛撥剌。珊瑚席，<br>一聲一聲鳴錫錫；羅綺屏，一弦一弦如撼鈴。急彈好，<br>遲亦好；宜遠聽，宜近聽。左手低，右手舉，<br>易調移音天賜與。大弦似秋雁，聯聯度隴關；<br>小弦似春燕，喃喃向人語。手頭疾，腕頭軟，<br>來來去去如風卷。聲清泠泠鳴索索，垂珠碎玉空中落。<br>美女爭窺玳瑁簾，聖人卷上真珠箔。大弦長，小弦短，<br>小弦緊快大弦緩。初調鏘鏘似鴛鴦水上弄新聲，<br>入深似太清仙鶴游秘館。李供奉，儀容質，<br>身才稍稍六尺一。在外不曾輒教人，內裏聲聲不遣出。<br>指剝蔥，腕削玉，饒鹽饒醬五味足。弄調人間不識名，<br>彈盡天下崛奇曲。胡曲漢曲聲皆好，彈著曲髓曲肝腦。<br>往往從空入戶來，瞥瞥隨風落春草。草頭只覺風吹入，<br>風來草即隨風立。草亦不知風到來，風亦不知聲緩急。<br>爇玉燭，點銀燈；光照手，實可憎。只照箜篌弦上手，<br>不照箜篌聲裏能。馳鳳闕，拜鸞殿，天子一日一回見。<br>王侯將相立馬迎，巧聲一日一回變。實可重，<br>不惜千金買一弄。銀器胡瓶馬上馱，瑞錦輕羅滿車送。<br>此州好手非一國，一國東西盡南北。除卻天上化下來，<br>若向人間實難得。<br></p></body></html>