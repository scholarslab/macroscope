<!DOCTYPE HTML>
<html lang="en-US">
  <head>
    <meta charset="UTF-8">
    <title>498_2: 《武功縣中作三十首（一作武功縣閒居）》姚合</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>498_2: 《武功縣中作三十首（一作武功縣閒居）》姚合</p>
        <p>縣去帝城遠，為官與隱齊。馬隨山鹿放，雞雜野禽棲。<br>繞舍惟藤架，侵階是藥畦。更師嵇叔夜，不擬作書題。<br>方拙天然性，為官是事疏。惟尋向山路，不寄入城書。<br>因病多收藥，緣餐學釣魚。養身成好事，此外更空虛。<br>微官如馬足，只是在泥塵。到處貧隨我，終年老趁人。<br>簿書銷眼力，杯酒耗心神。早作歸休計，深居養此身。<br>簿書多不會，薄俸亦難銷。醉臥慵開眼，閑行懶系腰。<br>移花兼蝶至，買石得雲饒。且自心中樂，從他笑寂寥。<br>曉鐘驚睡覺，事事便相關。小市柴薪貴，貧家砧杵閑。<br>讀書多旋忘，賒酒數空還。長羨劉伶輩，高眠出世間。<br>性疏常愛臥，親故笑悠悠。縱出多攜枕，因衙始裹頭。<br>上山方覺老，過寺暫忘愁。三考千餘日，低腰不擬休。<br>客至皆相笑，詩書滿臥床。愛閑求病假，因醉棄官方。<br>鬢髮寒唯短，衣衫瘦漸長。自嫌多檢束，不似舊來狂。<br>一日看除目，終年損道心。山宜沖雪上，詩好帶風吟。<br>野客嫌知印，家人笑買琴。只應隨分過，已是錯彌深。<br>鄰里皆相愛，門開數見過。秋涼送客遠，夜靜詠詩多。<br>就架題書目，尋欄記藥窠。到官無別事，種得滿庭莎。<br>窮達天應與，人間事莫論。微官長似客，遠縣豈勝村。<br>竟日多無食，連宵不閉門。齋心調筆硯，唯寫五千言。<br>縣僻仍牢落，遊人到便回。路當邊地去，村入郭門來。<br>酒戶愁偏長，詩情病不開。可曾衙小吏，恐謂踏青苔。<br>自下青山路，三年著綠衣。官卑食肉僭，才短事人非。<br>野客教長醉，高僧勸早歸。不知何計是，免與本心違。<br>月出方能起，庭前看種莎。吏來山鳥散，酒熟野人過。<br>岐路荒城少，煙霞遠岫多。同官數相引，下馬上西坡。<br>作吏荒城裏，窮愁欲不勝。病多唯識藥，年老漸親僧。<br>夢覺空堂月，詩成滿硯冰。故人多得路，寂寞不相稱。<br>誰念東山客，棲棲守印床。何年得事盡，終日逐人忙。<br>醉臥誰知叫，閒書不著行。人間長檢束，與此豈相當。<br>朝朝眉不展，多病怕逢迎。引水遠通澗，壘山高過城。<br>秋燈照樹色，寒雨落池聲。好是吟詩夜，披衣坐到明。<br>簿籍誰能問，風寒趁早眠。每旬常乞假，隔月探支錢。<br>還往嫌詩僻，親情怪酒顛。謀身須上計，終久是歸田。<br>閉門風雨裏，落葉與階齊。野客嫌杯小，山翁喜枕低。<br>聽琴知道性，尋藥得詩題。誰更能騎馬，閑行只杖藜。<br>腥膻都不食，稍稍覺神清。夜犬因風吠，鄰雞帶雨鳴。<br>守官常臥病，學道別稱名。小有洞中路，誰能引我行。<br>宦名渾不計，酒熟且開封。晴月銷燈色，寒天挫筆鋒。<br>驚禽時並起，閑客數相逢。舊國蕭條思，青山隔幾重。<br>假日多無事，誰知我獨忙。移山入縣宅，種竹上城牆。<br>驚蝶遺花蕊，遊蜂帶蜜香。唯愁明早出，端坐吏人旁。<br>門外青山路，因循自不歸。養生宜縣僻，說品喜官微。<br>淨愛山僧飯，閑披野客衣。誰憐幽谷鳥，不解入城飛。<br>一官無限日，愁悶欲何如。掃舍驚巢燕，尋方落壁魚。<br>從僧乞淨水，憑客報閒書。白髮誰能鑷，年來四十餘。<br>朝朝門不閉，長似在山時。賓客抽書讀，兒童斫竹騎。<br>久貧還易老，多病懶能醫。道友應相怪，休官日已遲。<br>戚戚常無思，循資格上官。閒人得事晚，常骨覓仙難。<br>醉臥疑身病，貧居覺道寬。新詩久不寫，自算少人看。<br>漫作容身計，今知拙有餘。青衫迎驛使，白髮憶山居。<br>道友憐蔬食，吏人嫌草書。須為長久事，歸去自耕鋤。<br>主印三年坐，山居百事休。焚香開敕庫，踏月上城樓。<br>飲酒多成病，吟詩易長愁。殷勤問漁者，暫借手中鉤。<br>長憶青山下，深居遂性情。壘階溪石淨，燒竹灶煙輕。<br>點筆圖雲勢，彈琴學鳥聲。今朝知縣印，夢裏百憂生。<br>自知狂僻性，吏事固相疏。只是看山立，無嫌出縣居。<br>印朱沾墨硯，戶籍雜經書。月俸尋常請，無妨乏鬥儲。<br>作吏無能事，為文舊致功。詩標八病外，心落百憂中。<br>拜別登朝客，歸依煉藥翁。不知還往內，誰與此心同。<br></p></body></html>