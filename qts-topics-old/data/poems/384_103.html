<!DOCTYPE HTML>
<html lang="en-US">
  <head>
    <meta charset="UTF-8">
    <title>384_103: 《和左司元郎中秋居十首》張籍</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>384_103: 《和左司元郎中秋居十首》張籍</p>
        <p>選得閒坊住，秋來草樹肥。風前捲筒簟，雨裏脫荷衣。<br>野客留方去，山童取藥歸。非因入朝省，過此出門稀。<br>有地唯栽竹，無池亦養鵝。學書求墨蹟，釀酒愛朝和。<br>古鏡銘文淺，神方謎語多。居貧閑自樂，豪客莫相過。<br>閑來松菊地，未省有埃塵。直去多將藥，朝回不訪人。<br>見僧收酒器，迎客換紗巾。更恐登清要，難成自在身。<br>自知清靜好，不要問時豪。就石安琴枕，穿松壓酒槽。<br>山晴因月甚，詩語入秋高。身外無餘事，唯應筆硯勞。<br>閑堂新掃灑，稱是早秋天。書客多呈帖，琴僧與合弦。<br>莎台乘晚上，竹院就涼眠。終日無忙事，還應似得仙。<br>醉倚斑藤杖，閑眠癭木床。案頭行氣訣，爐裏降真香。<br>尚儉經營少，居閑意思長。秋茶莫夜飲，新自作松漿。<br>每憶舊山居，新教上墨圖。晚花回地種，好酒問人沽。<br>夜後開朝簿，申前發省符。為郎凡幾歲，已見白髭須。<br>菊地才通履，茶房不壘階。憑醫看蜀藥，寄信覓吳鞋。<br>盡得仙家法，多隨道客齋。本無榮辱意，不是學安排。<br>林下無拘束，閑行放性靈。好時開藥灶，高處置琴亭。<br>更撰居山記，唯尋相鶴經。初當授衣假，無吏挽門鈴。<br>客散高齋晚，東園景象偏。晴明猶有蝶，涼冷漸無蟬。<br>藤折霜來子，蝸行雨後涎。新詩才上卷，已得滿城傳。<br></p></body></html>