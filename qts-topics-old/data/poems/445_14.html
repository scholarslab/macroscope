<!DOCTYPE HTML>
<html lang="en-US">
  <head>
    <meta charset="UTF-8">
    <title>445_14: 《和微之詩二十三首。和酬鄭侍禦東陽春悶放懷追越遊見寄》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>445_14: 《和微之詩二十三首。和酬鄭侍禦東陽春悶放懷追越遊見寄》白居易</p>
        <p>君得嘉魚置賓席，樂如南有嘉魚時。勁氣森爽竹竿竦，<br>妍文煥爛芙蓉披。載筆在幕名已重，補袞于朝官尚卑。<br>一緘疏入掩穀永，三都賦成排左思。自言拜辭主人後，<br>離心蕩颺風前旗。東南門館別經歲，春眼悵望秋心悲。<br>昨日嘉魚來訪我，方駕同出何所之。樂游原頭春尚早，<br>百舌新語聲椑椑。日趁花忙向南拆，風催柳急從東吹。<br>流年惝怳不饒我，美景鮮妍來為誰。紅塵三條界阡陌，<br>碧草千里鋪郊畿。餘霞斷時綺幅裂，斜雲展處羅文紕。<br>暮鐘遠近聲互動，暝鳥高下飛追隨。酒酣將歸未能去，<br>悵然回望天四垂。生何足養嵇著論，途何足泣楊漣洏。<br>胡不花下伴春醉，滿酌綠酒聽黃鸝。嘉魚點頭時一歎，<br>聽我此言不知疲。語終興盡各分散，東西軒騎分逶迤。<br>此詩勿遣閒人見，見恐與他為笑資。白首舊寮知我者，<br>憑君一詠向周師。<br></p></body></html>