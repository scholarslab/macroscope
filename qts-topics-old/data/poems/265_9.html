<!DOCTYPE HTML>
<html lang="en-US">
  <head>
    <meta charset="UTF-8">
    <title>265_9: 《行路難三首》顧況</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>265_9: 《行路難三首》顧況</p>
        <p>君不見擔雪塞井空用力，炊砂作飯豈堪食。<br>一生肝膽向人盡，相識不如不相識。冬青樹上掛淩霄，<br>歲晏花凋樹不凋。凡物各自有根本，種禾終不生豆苗。<br>行路難，行路難，何處是平道。中心無事當富貴，<br>今日看君顏色好。<br>君不見少年頭上如雲發，少壯如雲老如雪。<br>豈知灌頂有醍醐，能使清涼頭不熱。呂梁之水掛飛流，<br>黿鼉蛟蜃不敢遊。少年恃險若平地，獨倚長劍淩清秋。<br>行路難，行路難。昔少年，今已老。前朝竹帛事皆空，<br>日暮牛羊占城草。<br>君不見古人燒水銀，變作北邙山上塵。藕絲掛在虛空中，<br>欲落不落愁殺人。睢水英雄多血刃，建章宮闕成煨燼。<br>淮王身死桂樹折，徐福一去音書絕。行路難，行路難，<br>生死皆由天。秦皇漢武遭不脫，汝獨何人學神仙。<br></p></body></html>