<!DOCTYPE HTML>
<html lang="en-US">
  <head>
    <meta charset="UTF-8">
    <title>617_1: 《讀襄陽耆舊傳，因作詩五百言寄皮襲美》陸龜蒙</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>617_1: 《讀襄陽耆舊傳，因作詩五百言寄皮襲美》陸龜蒙</p>
        <p>漢皋古來雄，山水天下秀。高當軫翼分，化作英髦囿。<br>暴秦之前人，灰滅不可究。自從宋生賢，特立冠耆舊。<br>離騷既日月，九辯即列宿。卓哉悲秋辭，合在風雅右。<br>龐公樂幽隱，辟聘無所就。只愛鹿門泉，泠泠倚岩漱。<br>孔明臥龍者，潛伏躬耕耨。忽遭玄德雲，遂起鱗角鬥。<br>三胡節皆峻，二習名亦茂。其餘文武家，相望如斥堠。<br>緬思齊梁降，寂寞寡清胄。凝融為漪瀾，複結作瑩琇。<br>不知粹和氣，有得方大受。將生皮夫子，上帝可其奏。<br>並包數公才，用以殿厥後。嘗聞兒童歲，嬉戲陳俎豆。<br>積漸開詞源，一派分萬溜。先崇丘旦室，大懼隳結構。<br>次補荀孟垣，所貴亡罅漏。仰瞻三皇道，蟣虱在宇宙。<br>卻視五霸圖，股掌弄孩幼。或能醢髖髀，或與翼雛鷇。<br>或喜掉直舌，或樂斬邪脰。或耨鉏翳薈，或整理錯謬。<br>或如百千騎，合遝原野狩。又如曉江平，風死波不皺。<br>幽埋力須掘，遺落貲必購。乃于文學中，十倍猗頓富。<br>囊乏向咸鎬，馬重遲步驟。專場射策時，縛虎當羿彀。<br>歸來把通籍，且作高堂壽。未足逞戈矛，誰雲被文繡。<br>從知偶東下，帆影拂吳岫。物象悉摧藏，精靈畏雕鏤。<br>伊余抱沈疾，憔悴守圭竇。方推洪範疇，更念大玄首。<br>陳詩采風俗，學古窮篆籀。朝朝貰薪米，往往逢責詬。<br>既被鄰里輕，亦為妻子陋。持冠適甌越，敢怨不得售。<br>窘若曬沙魚，悲如哭霜狖。唯君枉車轍，以逐海上臭。<br>披襟兩相對，半夜忽白晝。執熱濯清風，忘憂飲醇酎。<br>驅為文翰侶，駑皂參驥廄。有時諧宮商，自喜真邂逅。<br>道孤情易苦，語直詩還瘦。藻匠如見酬，終身致懷袖。<br></p></body></html>