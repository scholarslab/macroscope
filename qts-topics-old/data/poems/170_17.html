<!DOCTYPE HTML>
<html lang="en-US">
  <head>
    <meta charset="UTF-8">
    <title>170_17: 《江夏贈韋南陵冰》李白</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>170_17: 《江夏贈韋南陵冰》李白</p>
        <p>胡驕馬驚沙塵起，胡雛飲馬天津水。君為張掖近酒泉，<br>我竄三色九千里。天地再新法令寬，夜郎遷客帶霜寒。<br>西憶故人不可見，東風吹夢到長安。寧期此地忽相遇，<br>驚喜茫如墮煙霧。玉簫金管喧四筵，苦心不得申長句。<br>昨日繡衣傾綠尊，病如桃李竟何言。昔騎天子大宛馬，<br>今乘款段諸侯門。賴遇南平豁方寸，複兼夫子持清論。<br>有似山開萬里雲，四望青天解人悶。人悶還心悶，<br>苦辛長苦辛。愁來飲酒二千石，寒灰重暖生陽春。<br>山公醉後能騎馬，別是風流賢主人。頭陀雲月多僧氣，<br>山水何曾稱人意。不然鳴笳按鼓戲滄流，<br>呼取江南女兒歌棹謳。我且為君槌碎黃鶴樓，<br>君亦為吾倒卻鸚鵡洲。赤壁爭雄如夢裏，且須歌舞寬離憂。<br></p></body></html>