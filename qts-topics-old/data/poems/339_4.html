<!DOCTYPE HTML>
<html lang="en-US">
  <head>
    <meta charset="UTF-8">
    <title>339_4: 《遊青龍寺贈崔大補闕（寺在京城南門之東）》韓愈</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>339_4: 《遊青龍寺贈崔大補闕（寺在京城南門之東）》韓愈</p>
        <p>秋灰初吹季月管，日出卯南暉景短。友生招我佛寺行，<br>正值萬株紅葉滿。光華閃壁見神鬼，赫赫炎官張火傘。<br>然雲燒樹火實駢，金烏下啄赬虯卵。魂翻眼倒忘處所，<br>赤氣沖融無間斷。有如流傳上古時，九輪照燭乾坤旱。<br>二三道士席其間，靈液屢進玻黎碗。忽驚顏色變韶稚，<br>卻信靈仙非怪誕。桃源迷路竟茫茫，棗下悲歌徒纂纂。<br>前年嶺隅鄉思發，躑躅成山開不算。去歲羈帆湘水明，<br>霜楓千里隨歸伴。猿呼鼯嘯鷓鴣啼，惻耳酸腸難濯浣。<br>思君攜手安能得，今者相從敢辭懶。由來鈍騃寡參尋，<br>況是儒官飽閒散。惟君與我同懷抱，鋤去陵穀置平坦。<br>年少得途未要忙，時清諫疏尤宜罕。何人有酒身無事，<br>誰家多竹門可款。須知節候即風寒，幸及亭午猶妍暖。<br>南山逼冬轉清瘦，刻畫圭角出崖窾。當憂複被冰雪埋，<br>汲汲來窺戒遲緩。<br></p></body></html>