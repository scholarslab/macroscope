<!DOCTYPE HTML>
<html lang="en-US">
  <head>
    <meta charset="UTF-8">
    <title>612_24: 《新秋言懷寄魯望三十韻》皮日休</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>612_24: 《新秋言懷寄魯望三十韻》皮日休</p>
        <p>新秋入破宅，疏淡若平郊。戶牖深如窟，詩書亂似巢。<br>移床驚蟋蟀，拂匣動蠨蛸。靜把泉華掬，閑拈乳管敲。<br>檜身渾個矮，石面得能。小桂如拳葉，新松似手梢。<br>鶴鳴轉清角，鶻下撲金髇。合藥還慵服，為文亦懶抄。<br>煩心入夜醒，疾首帶涼抓。杉葉尖如鏃，藤絲韌似鞘。<br>僨田含紫芋，低蔓隱青匏。老柏渾如疥，陰苔忽似膠。<br>王餘落敗塹，胡孟入空庖。度日忘冠帶，經時憶酒肴。<br>有心同木偶，無舌並金鐃。興欲添玄測，狂將換易爻。<br>達人唯落落，俗士自譊譊。底力將排難，何顏用解嘲。<br>欲銷毀後骨，空轉坐來胞。猶豫應難抱，狐疑不易包。<br>等閒逢毒蠚，容易遇咆哮。時事方千蠍，公途正二崤。<br>名微甘世棄，性拙任時拋。白日須投分，青雲合定交。<br>仕應同五柳，歸莫舍三茅。澗鹿從來去，煙蘿任溷殽。<br>狙公鬧後戲，雲母病來摷。從此居方丈，終非競鬥筲。<br>道窮應鬼遣，性拙必天教。無限疏慵事，憑君解一瓟。<br></p></body></html>