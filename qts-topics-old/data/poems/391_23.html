<!DOCTYPE HTML>
<html lang="en-US">
  <head>
    <meta charset="UTF-8">
    <title>391_23: 《惱公》李賀</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>391_23: 《惱公》李賀</p>
        <p>宋玉愁空斷，嬌饒粉自紅。歌聲春草露，門掩杏花叢。<br>注口櫻桃小，添眉桂葉濃。曉奩妝秀靨，夜帳減香筒。<br>鈿鏡飛孤鵲，江圖畫水葓。陂陀梳碧鳳，腰嫋帶金蟲。<br>杜若含清露，河蒲聚紫茸。月分蛾黛破，花合靨朱融。<br>發重疑盤霧，腰輕乍倚風。密書題豆蔻，隱語笑芙蓉。<br>莫鎖茱萸匣，休開翡翠籠。弄珠驚漢燕，燒蜜引胡蜂。<br>醉纈拋紅網，單羅掛綠蒙。數錢教姹女，買藥問巴賨。<br>勻臉安斜雁，移燈想夢熊。腸攢非束竹，胘急是張弓。<br>晚樹迷新蝶，殘霓憶斷虹。古時填渤澥，今日鑿崆峒。<br>繡遝褰長幔，羅裙結短封。心搖如舞鶴，骨出似飛龍。<br>井檻淋清漆，門鋪綴白銅。隈花開兔徑，向壁印狐蹤。<br>玳瑁釘簾薄，琉璃疊扇烘。象床緣素柏，瑤席捲香蔥。<br>細管吟朝幌，芳醪落夜楓。宜男生楚巷，梔子發金墉。<br>龜甲開屏澀，鵝毛滲墨濃。黃庭留衛瓘，綠樹養韓馮。<br>雞唱星懸柳，鴉啼露滴桐。黃娥初出座，寵妹始相從。<br>蠟淚垂蘭燼，秋蕪掃綺櫳。吹笙翻舊引，沽酒待新豐。<br>短佩愁填粟，長弦怨削菘。曲池眠乳鴨，小閣睡娃僮。<br>褥縫篸雙線，鉤絛辮五總。蜀煙飛重錦，峽雨濺輕容。<br>拂鏡羞溫嶠，熏衣避賈充。魚生玉藕下，人在石蓮中。<br>含水彎蛾翠，登樓選馬鬃。使君居曲陌，園令住臨邛。<br>桂火流蘇暖，金爐細炷通。春遲王子態，鶯囀謝娘慵。<br>玉漏三星曙，銅街五馬逢。犀株防膽怯，銀液鎮心忪。<br>跳脫看年命，琵琶道吉凶。王時應七夕，夫位在三宮。<br>無力塗雲母，多方帶藥翁。符因青鳥送，囊用絳紗縫。<br>漢苑尋官柳，河橋閡禁鐘。月明中婦覺，應笑畫堂空。<br></p></body></html>