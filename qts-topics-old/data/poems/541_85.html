<!DOCTYPE HTML>
<html lang="en-US">
  <head>
    <meta charset="UTF-8">
    <title>541_85: 《驕兒詩》李商隱</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>541_85: 《驕兒詩》李商隱</p>
        <p>袞師我驕兒，美秀乃無匹。文葆未周晬，固已知六七。<br>四歲知名姓，眼不視梨栗。交朋頗窺觀，謂是丹穴物。<br>前朝尚器貌，流品方第一。不然神仙姿，不爾燕鶴骨。<br>安得此相謂，欲慰衰朽質。青春妍和月，朋戲渾甥侄。<br>繞堂複穿林，沸若金鼎溢。門有長者來，造次請先出。<br>客前問所須，含意下吐實。歸來學客面，5敗秉爺笏。<br>或謔張飛胡，或笑鄧艾吃。豪鷹毛崱屴，猛馬氣佶傈。<br>截得青筼簹，騎走恣唐突。忽複學參軍，按聲喚蒼鶻。<br>又複紗燈旁，稽首禮夜佛。仰鞭罥蛛網，俯首飲花蜜。<br>欲爭蛺蝶輕，未謝柳絮疾。階前逢阿姊，六甲頗輸失。<br>凝走弄香奩，拔脫金屈戌。抱持多反側，威怒不可律。<br>曲躬牽窗網，衉唾拭琴漆。有時看臨書，挺立不動膝。<br>古錦請裁衣，玉軸亦欲乞。請爺書春勝，春勝宜春日。<br>芭蕉斜卷箋，辛夷低過筆。爺昔好讀書，懇苦自著述。<br>憔悴欲四十，無肉畏蚤虱。兒慎勿學爺，讀書求甲乙。<br>穰苴司馬法，張良黃石術。便為帝王師，不假更纖悉。<br>況今西與北，羌戎正狂悖。誅赦兩未成，將養如痼疾。<br>兒當速成大，探雛入虎穴。當為萬戶侯，勿守一經帙。<br></p></body></html>