<!DOCTYPE HTML>
<html lang="en-US">
  <head>
    <meta charset="UTF-8">
    <title>222_8: 《八哀詩。故右僕射相國張公九齡》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>222_8: 《八哀詩。故右僕射相國張公九齡》杜甫</p>
        <p>相國生南紀，金璞無留礦。仙鶴下人間，獨立霜毛整。<br>矯然江海思，複與雲路永。寂寞想土階，未遑等箕潁。<br>上君白玉堂，倚君金華省。碣石歲崢嶸，天地日蛙黽。<br>退食吟大庭，何心記榛梗。骨驚畏曩哲，鬒變負人境。<br>雖蒙換蟬冠，右地恧多幸。敢忘二疏歸，痛迫蘇耽井。<br>紫綬映暮年，荊州謝所領。庾公興不淺，黃霸鎮每靜。<br>賓客引調同，諷詠在務屏。詩罷地有餘，篇終語清省。<br>一陽發陰管，淑氣含公鼎。乃知君子心，用才文章境。<br>散帙起翠螭，倚薄巫廬並。綺麗玄暉擁，箋誄任昉騁。<br>自我一家則，未缺隻字警。千秋滄海南，名系朱鳥影。<br>歸老守故林，戀闕悄延頸。波濤良史筆，蕪絕大庾嶺。<br>向時禮數隔，制作難上請。再讀徐孺碑，猶思理煙艇。<br></p></body></html>