<!DOCTYPE HTML>
<html lang="en-US">
  <head>
    <meta charset="UTF-8">
    <title>541_77: 《河陽詩》李商隱</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>541_77: 《河陽詩》李商隱</p>
        <p>黃河搖溶天上來，玉樓影近中天臺。龍頭瀉酒客壽杯，<br>主人淺笑紅玫瑰。梓澤東來七十裏，長溝複塹埋雲子。<br>可惜秋眸一臠光，漢陵走馬黃塵起。南浦老魚腥古涎，<br>真珠密字芙蓉篇。湘中寄到夢不到，衰容自去拋涼天。<br>憶得蛟絲裁小卓，蛺蝶飛回木綿薄。綠繡笙囊不見人，<br>一口紅霞夜深嚼。幽蘭泣露新香死，畫圖淺縹松溪水。<br>楚絲微覺竹枝高，半曲新辭寫綿紙。巴西夜市紅守宮，<br>後房點臂斑斑紅。堤南渴雁自飛久，蘆花一夜吹西風。<br>曉簾串斷蜻蜓翼，羅屏但有空青色。玉灣不釣三千年，<br>蓮房暗被蛟龍惜。濕銀注鏡井口平，鸞釵映月寒錚錚。<br>不知桂樹在何處，仙人不下雙金莖。百尺相風插重屋，<br>側近嫣紅伴柔綠。百勞不識對月郎，湘竹千條為一束。<br></p></body></html>