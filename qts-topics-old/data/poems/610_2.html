<!DOCTYPE HTML>
<html lang="en-US">
  <head>
    <meta charset="UTF-8">
    <title>610_2: 《太湖詩。曉次神景宮》皮日休</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>610_2: 《太湖詩。曉次神景宮》皮日休</p>
        <p>夜半幽夢中，扁舟似鳧躍。曉來到何許，俄倚包山腳。<br>三百六十丈，攢空利如削。遐瞻但徙倚，欲上先矍鑠。<br>濃露濕莎裳，淺泉漸草屩。行行未一裏，節境轉寂寞。<br>靜徑侵泬寥，仙扉傍岩崿。松聲正凊絕，海日方照灼。<br>欻臨幽虛天，萬想皆擺落。壇靈有芝菌，殿聖無鳥雀。<br>瓊幃自迴旋，錦旌空粲錯。鼎氣為龍虎，香煙混丹雘。<br>凝看出次雲，默聽語時鶴。綠書不可注，雲笈應無鑰。<br>晴來鳥思喜，崦裏花光弱。天籟如擊琴，泉聲似摐鐸。<br>清齋洞前院，敢負玄科約。空中悉羽章，地上皆靈藥。<br>金醴可酣暢，玉豉堪咀嚼。存心服燕胎，叩齒讀龍蹻。<br>福地七十二，茲焉永堪托。在獸乏虎貙，於蟲不毒蠚。<br>嘗聞擇骨錄，仙志非可作。綠腸既朱髓，青肝複紫絡。<br>伊餘乏此相，天與形貌惡。每嗟原憲瘇，常苦齊侯瘧。<br>終然合委頓，剛亦慕寥廓。三茅亦常住，竟與珪組薄。<br>欲問包山神，來賒少岩壑。<br></p></body></html>