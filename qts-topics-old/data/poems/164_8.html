<!DOCTYPE HTML>
<html lang="en-US">
  <head>
    <meta charset="UTF-8">
    <title>164_8: 《塞下曲六首》李白</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>164_8: 《塞下曲六首》李白</p>
        <p>五月天山雪，無花只有寒。笛中聞折柳，春色未曾看。<br>曉戰隨金鼓，宵眠抱玉鞍。願將腰下劍，直為斬樓蘭。<br>天兵下北荒，胡馬欲南飲。橫戈從百戰，直為銜恩甚。<br>握雪海上餐，拂沙隴頭寢。何當破月氏，然後方高枕。<br>駿馬似風飆，鳴鞭出渭橋。彎弓辭漢月，插羽破天驕。<br>陣解星芒盡，營空海霧消。功成畫麟閣，獨有霍嫖姚。<br>白馬黃金塞，雲砂繞夢思。那堪愁苦節，遠憶邊城兒。<br>螢飛秋窗滿，月度霜閨遲。摧殘梧桐葉，蕭颯沙棠枝。<br>無時獨不見，流淚空自知。<br>塞虜乘秋下，天兵出漢家。將軍分虎竹，戰士臥龍沙。<br>邊月隨弓影，胡霜拂劍花。玉關殊未入，少婦莫長嗟。<br>烽火動沙漠，連照甘泉雲。漢皇按劍起，還召李將軍。<br>兵氣天上合，鼓聲隴底聞。橫行負勇氣，一戰淨妖氛。<br></p></body></html>