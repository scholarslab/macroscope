<!DOCTYPE HTML>
<html lang="en-US">
  <head>
    <meta charset="UTF-8">
    <title>444_8: 《同微之贈別郭虛舟煉師五十韻》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>444_8: 《同微之贈別郭虛舟煉師五十韻》白居易</p>
        <p>我為江司馬，君為荊判司。俱當愁悴日，始識虛舟師。<br>師年三十餘，白皙好容儀。專心在鉛汞，餘力工琴棋。<br>靜彈弦數聲，閑飲酒一卮。因指塵土下，蜉蝣良可悲。<br>不聞姑射上，千歲冰雪肌。不見遼城外，古今塚累累。<br>嗟我天地間，有術人莫知。得可逃死籍，不唯走三屍。<br>授我參同契，其辭妙且微。六一閟扃鐍，子午守雄雌。<br>我讀隨日悟，心中了無疑。黃芽與紫車，謂其坐致之。<br>自負因自歎，人生號男兒。若不佩金印，即合翳玉芝。<br>高謝人間世，深結山中期。泥壇方合矩，鑄鼎圓中規。<br>爐橐一以動，瑞氣紅輝輝。齋心獨歎拜，中夜偷一窺。<br>二物正欣合，厥狀何怪奇。綢繆夫婦體，狎獵魚龍姿。<br>簡寂館鐘後，紫霄峰曉時。心塵未淨潔，火候遂參差。<br>萬壽覬刀圭，千功失毫釐。先生彈指起，姹女隨煙飛。<br>始知緣會間，陰騭不可移。藥灶今夕罷，詔書明日追。<br>追我複追君，次第承恩私。官雖小大殊，同立白玉墀。<br>我直紫微闥，手進賞罰詞。君侍玉皇座，口含生殺機。<br>直躬易媒孽，浮俗我瑕疵。轉徙今安在，越嶠吳江湄。<br>一提支郡印，一建連帥旗。何言四百里，不見如天涯。<br>秋風旦夕來，白日西南馳。雪霜各滿鬢，朱紫徒為衣。<br>師從廬山洞，訪舊來於斯。尋君又覓我，風馭紛逶迤。<br>帔裾曳黃絹，鬚髮垂青絲。逢人但斂手，問道亦頷頤。<br>孤雲難久留，十日告將歸。款曲話平昔，殷勤勉衰羸。<br>後會杳何許，前心日磷緇。俗家無異物，何以充別資。<br>素箋一百句，題附元家詩。朱頂鶴一隻，與師雲間騎。<br>雲間鶴背上，故情若相思。時時摘一句，唱作步虛辭。<br></p></body></html>