<!DOCTYPE HTML>
<html lang="en-US">
  <head>
    <meta charset="UTF-8">
    <title>634_18: 《楊柳枝壽杯詞十八首》司空圖</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>634_18: 《楊柳枝壽杯詞十八首》司空圖</p>
        <p>樂府翻來占太平，風光無處不含情。<br>千門萬戶喧歌吹，富貴人間只此聲。<br>撼晚梳空不自持，與君同折上樓時。<br>春風還有常情處，系得人心免別離。<br>灞亭東去徹隋堤，贈別何須醉似泥。<br>萬里往來無一事，便帆輕拂亂鶯啼。<br>台城細仗曉初移，詔賜千官禊飲時。<br>綠帳遠籠清佩響，更曛晴日上龍旗。<br>桃源仙子不須誇，聞道惟栽一片花。<br>何似浣紗溪畔住，綠陰相間兩三家。<br>偶然樓上卷珠簾，往往長條拂枕函。<br>恰值小娥初學舞，擬偷金縷押春衫。<br>池邊影動散鴛鴦，更引微風亂繡床。<br>直待玉窗塵不起，始應金雁得成行。<br>稻畦分影向江村，憔悴經霜只半存。<br>昨日流鶯今不見，亂螢飛出照黃昏。<br>客淚休沾漢水濱，舞腰羞殺漢宮人。<br>狂風更與回煙帚，掃盡繁花獨佔春。<br>遊人莫歎易凋衰，長樂榮枯自有期。<br>看取明年春意動，更于何處最先知。<br>昔年行樂及芳時，一上丹梯桂一枝。<br>笑問江頭醉公子，饒君滿把麹塵絲。<br>渡頭殘照一行新，獨自依依向北人。<br>莫恨鄉程千里遠，眼中從此故鄉春。<br>絮惹輕枝雪未飄，小溪煙束帶危橋。<br>鄰家女伴頻攀折，不覺回身罥翠翹。<br>處處縈空百萬枝，一枝枝好更題詩。<br>隔城遠岫招行客，便與朱樓當酒旗。<br>錦城分得映金溝，兩岸年年引勝遊。<br>若似松篁須帶雪，人間何處認風流。<br>日暖津頭絮已飛，看看還是送君歸。<br>莫言萬緒牽愁思，緝取長繩系落暉。<br>大堤時節近清明，霞襯煙籠繞郡城。<br>好是梨花相映處，更勝松雪日初晴。<br>聖主千年樂未央，禦溝金翠滿垂楊。<br>年年織作升平字，高映南山獻壽觴。<br></p></body></html>