<!DOCTYPE HTML>
<html lang="en-US">
  <head>
    <meta charset="UTF-8">
    <title>402_4: 《遣病十首》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>402_4: 《遣病十首》元稹</p>
        <p>服藥備江瘴，四年方一癘。豈是藥無功，伊予久留滯。<br>滯留人固薄，瘴久藥難制。去日良已甘，歸途奈無際。<br>棄置何所任，鄭公憐我病。三十九萬錢，資予養頑暝。<br>身賤殺何益，恩深報難罄。公其萬千年，世有天之鄭。<br>憶作孩稚初，健羨成人列。倦學厭日長，嬉遊念佳節。<br>今來漸諱年，頓與前心別。白日速如飛，佳晨亦騷屑。<br>昔在痛飲場，憎人病辭醉。病來身怕酒，始悟他人意。<br>怕酒豈不閑，悲無少年氣。傳語少年兒，杯盤莫回避。<br>憶初頭始白，晝夜驚一縷。漸及鬢與須，多來不能數。<br>壯年等閒過，過壯年已五。華髮不再青，勞生竟何補。<br>在家非不病，有病心亦安。起居甥侄扶，藥餌兄嫂看。<br>今病兄遠路，道遙書信難。寄言嬌小弟，莫作官家官。<br>燕巢官舍內，我爾俱為客。歲晚我獨留，秋深爾安適。<br>風高翅羽垂，路遠煙波隔。去去玉山岑，人間網羅窄。<br>簷宇夜來曠，暗知秋已生。臥悲衾簟冷，病覺支體輕。<br>炎昏豈不倦，時去聊自驚。浩歎終一夕，空堂天欲明。<br>秋依靜處多，況乃淩晨趣。深竹蟬晝風，翠茸衫曉露。<br>庭莎病看長，林果閑知數。何以強健時，公門日勞騖。<br>朝結故鄉念，暮作空堂寢。夢別淚亦流，啼痕暗橫枕。<br>昔愁憑酒遣，今病安能飲。落盡秋槿花，離人病猶甚。<br></p></body></html>