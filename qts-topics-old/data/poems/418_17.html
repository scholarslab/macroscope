<!DOCTYPE HTML>
<html lang="en-US">
  <head>
    <meta charset="UTF-8">
    <title>418_17: 《捉捕歌》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>418_17: 《捉捕歌》元稹</p>
        <p>捉捕複捉捕，莫捉狐與兔。狐兔藏窟穴，豺狼妨道路。<br>道路非不妨，最憂螻蟻聚。豺狼不陷阱，螻蟻潛幽蠹。<br>切切主人窗，主人輕細故。延緣蝕櫨，漸入棟樑柱。<br>梁棟盡空虛，攻穿痕不露。主人坦然意，晝夜安寢寤。<br>網羅布參差，鷹犬走回互。盡力窮窟穴，無心自還顧。<br>客來歌捉捕，歌竟淚如雨。豈是惜狐兔，畏君先後誤。<br>願君掃梁棟，莫遣螻蟻附。次及清道塗，盡滅豺狼步。<br>主人堂上坐，行客門前度。然後巡野田，遍張畋獵具。<br>外無梟獍援，內有熊羆驅。狡兔掘荒榛，妖狐熏古墓。<br>用力不足多，得禽自無數。畏君聽未詳，聽客有明喻。<br>蟣虱誰不輕，鯨鯢誰不惡。在海尚幽遐，在懷交穢汙。<br>歌此勸主人，主人那不悟。不悟還更歌，誰能恐違忤。<br></p></body></html>