<!DOCTYPE HTML>
<html lang="en-US">
  <head>
    <meta charset="UTF-8">
    <title>462_6: 《江南喜逢蕭九徹因話長安舊遊戲贈五十韻（見才調集）》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>462_6: 《江南喜逢蕭九徹因話長安舊遊戲贈五十韻（見才調集）》白居易</p>
        <p>憶昔嬉遊伴，多陪歡宴場。寓居同永樂，幽會共平康。<br>師子尋前曲，聲兒出內坊。花深態奴宅，竹錯得憐堂。<br>庭晚開紅藥，門閑蔭綠楊。經過悉同巷，居處盡連牆。<br>時世高梳髻，風流澹作妝。戴花紅石竹，帔暈紫檳榔。<br>鬢動懸蟬翼，釵垂小鳳行。拂胸輕粉絮，暖手小香囊。<br>選勝移銀燭，邀歡舉玉觴。爐煙凝麝氣，酒色注鵝黃。<br>急管停還奏，繁弦慢更張。雪飛回舞袖，塵起繞歌梁。<br>舊曲翻調笑，新聲打義揚。名情推阿軌，巧語許秋娘。<br>風暖春將暮，星回夜未央。宴餘添粉黛，坐久換衣裳。<br>結伴歸深院，分頭入洞房。彩帷開翡翠，羅薦拂鴛鴦。<br>留宿爭牽袖，貪眠各占床。綠窗籠水影，紅壁背燈光。<br>索鏡收花鈿，邀人解袷襠。暗嬌妝靨笑，私語口脂香。<br>怕聽鐘聲坐，羞明映縵藏。眉殘蛾翠淺，鬟解綠雲長。<br>聚散知無定，憂歡事不常。離筵開夕宴，別騎促晨裝。<br>去住青門外，留連滻水傍。車行遙寄語，馬駐共相望。<br>雲雨分何處，山川共異方。野行初寂寞，店宿乍恓惶。<br>別後嫌宵永，愁來厭歲芳。幾看花結子，頻見露為霜。<br>歲月何超忽，音容坐渺茫。往還書斷絕，來去夢遊揚。<br>自我辭秦地，逢君客楚鄉。常嗟異岐路，忽喜共舟航。<br>話舊堪垂淚，思鄉數斷腸。愁雲接巫峽，淚竹近瀟湘。<br>月落江湖闊，天高節候涼。浦深煙渺渺，沙冷月蒼蒼。<br>紅葉江楓老，青蕪驛路荒。野風吹蟋蟀，湖水浸菰蔣。<br>帝路何由見，心期不可忘。舊遊千裏外，往事十年強。<br>春晝提壺飲，秋林摘橘嘗。強歌還自感，縱飲不成狂。<br>永夜長相憶，逢君各共傷。殷勤萬里意，並寫贈蕭郎。<br></p></body></html>