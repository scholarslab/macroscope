<!DOCTYPE HTML>
<html lang="en-US">
  <head>
    <meta charset="UTF-8">
    <title>184_28: 《寄遠十一首》李白</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>184_28: 《寄遠十一首》李白</p>
        <p>三鳥別王母，銜書來見過。腸斷若剪弦，其如愁思何。<br>遙知玉窗裏，纖手弄雲和。奏曲有深意，青松交女蘿。<br>寫水山井中，同泉豈殊波。秦心與楚恨，皎皎為誰多。<br>青樓何所在，乃在碧雲中。寶鏡掛秋水，羅衣輕春風。<br>新妝坐落日，悵望金屏空。念此送短書，願因雙飛鴻。<br>本作一行書，殷勤道相憶。一行複一行，滿紙情何極。<br>瑤台有黃鶴，為報青樓人。朱顏凋落盡，白髮一何新。<br>自知未應還，離居經三春。桃李今若為，當窗發光彩。<br>莫使香風飄，留與紅芳待。<br>玉箸落春鏡，坐愁湖陽水。聞與陰麗華，風煙接鄰里。<br>青春已複過，白日忽相催。但恐荷花晚，令人意已摧。<br>相思不惜夢，日夜向陽臺。<br>遠憶巫山陽，花明綠江暖。躊躇未得往，淚向南雲滿。<br>春風複無情，吹我夢魂斷。不見眼中人，天長音信短。<br>陽臺隔楚水，春草生黃河。相思無日夜，浩蕩若流波。<br>流波向海去，欲見終無因。遙將一點淚，遠寄如花人。<br>妾在舂陵東，君居漢江島。一日望花光，往來成白道。<br>一為雲雨別，此地生秋草。秋草秋蛾飛，相思愁落暉。<br>何由一相見，滅燭解羅衣。<br>憶昨東園桃李紅碧枝，與君此時初別離。金瓶落井無消息，<br>令人行歎複坐思。坐思行歎成楚越，春風玉顏畏銷歇。<br>碧窗紛紛下落花，青樓寂寂空明月。兩不見，但相思。<br>空留錦字表心素，至今緘愁不忍窺。<br>長短春草綠，緣階如有情。卷施心獨苦，抽卻死還生。<br>睹物知妾意，希君種後庭。閒時當采掇，念此莫相輕。<br>魯縞如玉霜，筆題月氏書。寄書白鸚鵡，西海慰離居。<br>行數雖不多，字字有委曲。天末如見之，開緘淚相續。<br>淚盡恨轉深，千里同此心。相思千萬裏，一書值千金。<br>愛君芙蓉嬋娟之豔色，色可餐兮難再得。<br>憐君冰玉清迥之明心，情不極兮意已深。<br>朝共琅玕之綺食，夜同鴛鴦之錦衾。恩情婉孌忽為別，<br>使人莫錯亂愁心。亂愁心，涕如雪。寒燈厭夢魂欲絕，<br>覺來相思生白髮。盈盈漢水若可越，可惜淩波步羅襪。<br>美人美人兮歸去來，莫作朝雲暮雨兮飛陽臺。<br></p></body></html>