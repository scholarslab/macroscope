<!DOCTYPE HTML>
<html lang="en-US">
  <head>
    <meta charset="UTF-8">
    <title>436_5: 《敘德書情四十韻，上宣歙翟中丞》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>436_5: 《敘德書情四十韻，上宣歙翟中丞》白居易</p>
        <p>元聖生乘運，忠賢出應期。還將稽古力，助立太平基。<br>土控吳兼越，州連歙與池。山河地襟帶，軍鎮國藩維。<br>廉察安江甸，澄清肅海夷。股肱分外守，耳目付中司。<br>楚老歌來暮，秦人詠去思。望如時雨至，福是歲星移。<br>政靜民無訟，刑行吏不欺。撝謙驚主寵，陰德畏人知。<br>白玉慚溫色，朱繩讓直辭。行為時領袖，言作世蓍龜。<br>盛幕招賢士，連營訓銳師。光華下鵷鷺，氣色動熊羆。<br>出入麾幢引，登臨劍戟隨。好風迎解榻，美景待搴帷。<br>晴野霞飛綺，春郊柳宛絲。城烏驚畫角，江雁避紅旗。<br>藉草朱輪駐，攀花紫綬垂。山宜謝公屐，洲稱柳家詩。<br>酒氣和芳杜，弦聲亂子規。分球齊馬首，列舞匝蛾眉。<br>醉惜年光晚，歡憐日影遲。回塘排玉棹，歸路擁金羈。<br>自顧龍鍾者，嘗蒙噢咻之。仰山塵不讓，涉海水難為。<br>身忝鄉人薦，名因國士推。提攜增善價，拂拭長妍姿。<br>射策端心術，遷喬整羽儀。幸穿楊遠葉，謬折桂高枝。<br>佩德潛書帶，銘仁暗勒肌。飭躬趨館舍，拜手挹階墀。<br>霄漢程雖在，風塵跡尚卑。敝衣羞布素，敗屋厭茅茨。<br>養乏晨昏膳，居無伏臘資。盛時貧可恥，壯歲病堪嗤。<br>擢第名方立，耽書力未疲。磨鉛重剸割，策蹇再賓士。<br>相馬須憐瘦，呼鷹正及饑。扶搖重即事，會有答恩時。<br></p></body></html>