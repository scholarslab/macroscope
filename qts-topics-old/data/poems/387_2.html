<!DOCTYPE HTML>
<html lang="en-US">
  <head>
    <meta charset="UTF-8">
    <title>387_2: 《哭玉碑子》盧仝</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>387_2: 《哭玉碑子》盧仝</p>
        <p>山有洞左頰，拾得玉碑子。其長一周尺，其闊一藥匕。<br>顏色九秋天，棱角四面起。輕敲吐寒流，清悲動神鬼。<br>稽首置手中，只似一片水。至文反無文，上帝應有以。<br>予疑仙石靈，願以仙人比。心期香湯洗，歸送籙堂裏。<br>頗奈窮相驢，行動如跛鱉。十裏五裏行，百蹶複千蹶。<br>顏子不少夭，玉碑中路折。橫文尋龜兆，直理任瓦裂。<br>劈竹不可合，破環永離別。向人如有情，似痛滴無血。<br>勘鬥平地上，罅坼多齧缺。百見百傷心，不堪再提挈。<br>怪哉堅貞姿，忽脆不堅固。矧曰人間人，安能保常度。<br>敢問生物成，敗為有真素。為稟靈異氣，不得受穢汙。<br>驢罪真不厚，驢生亦錯誤。更將前前行，複恐山神怒。<br>白雲蓊閉嶺，高松吟古墓。置此忍其傷，驅驢下山路。<br></p></body></html>