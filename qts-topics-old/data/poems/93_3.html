<!DOCTYPE HTML>
<html lang="en-US">
  <head>
    <meta charset="UTF-8">
    <title>93_3: 《宋主簿鳴皋夢趙六予未及報而陳子雲亡今追…貽平昔游舊》盧藏用</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>93_3: 《宋主簿鳴皋夢趙六予未及報而陳子雲亡今追…貽平昔游舊》盧藏用</p>
        <p>暮川罕停波，朝雲無留色。故人琴與詩，可存不可識。<br>識心尚可親，琴詩非故人。鳴皋初夢趙，蜀國已悲陳。<br>感化傷淪滅，魂交惜未申。冥期失幽報，茲理複今晨。<br>前嗟成後泣，已矣將何及。舊感與新悲，虛懷酬昔時。<br>趙侯鴻寶氣，獨負青雲姿。群有含妙識，眾象懸清機。<br>雄談盡物變，精義解人頤。在陰既獨善，幽躍自為疑。<br>踠彼千里足，傷哉一尉欺。陳生富清理，卓犖兼文史。<br>思縟巫山雲，調逸岷江水。鏗鏘哀忠義，感激懷知己。<br>負劍登薊門，孤游入燕市。浩歌去京國，歸守西山趾。<br>幽居探元化，立言見千祀。埋沒經濟情，良圖竟雲已。<br>坐憶平生遊，十載懷嵩丘。題書滿古壁，采藥遍岩幽。<br>子微化金鼎，仙笙不可求。榮哉宋與陸，名宦美中州。<br>存亡一暌阻，岐路方悠悠。自予事山海，及茲人世改。<br>傳聞當世榮，皆入古人名。無複平原賦，空餘鄰笛聲。<br>泣對西州使，悲訪北邙塋。新墳蔓宿草，舊闕毀殘銘。<br>為君成此曲，因言寄友生。默語無窮事，凋傷共此情。<br></p></body></html>