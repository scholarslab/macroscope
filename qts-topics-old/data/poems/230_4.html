<!DOCTYPE HTML>
<html lang="en-US">
  <head>
    <meta charset="UTF-8">
    <title>230_4: 《諸將五首》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>230_4: 《諸將五首》杜甫</p>
        <p>漢朝陵墓對南山，胡虜千秋尚入關。昨日玉魚蒙葬地，<br>早時金碗出人間。見愁汗馬西戎逼，曾閃朱旗北斗殷。<br>多少材官守涇渭，將軍且莫破愁顏。<br>韓公本意築三城，擬絕天驕拔漢旌。豈謂盡煩回紇馬，<br>翻然遠救朔方兵。胡來不覺潼關隘，龍起猶聞晉水清。<br>獨使至尊憂社稷，諸君何以答升平。<br>洛陽宮殿化為烽，休道秦關百二重。滄海未全歸禹貢，<br>薊門何處盡堯封。朝廷袞職雖多預，天下軍儲不自供。<br>稍喜臨邊王相國，肯銷金甲事春農。<br>回首扶桑銅柱標，冥冥氛祲未全銷。越裳翡翠無消息，<br>南海明珠久寂寥。殊錫曾為大司馬，總戎皆插侍中貂。<br>炎風朔雪天王地，只在忠臣翊聖朝。<br>錦江春色逐人來，巫峽清秋萬壑哀。正憶往時嚴僕射，<br>共迎中使望鄉台。主恩前後三持節，軍令分明數舉杯。<br>西蜀地形天下險，安危須仗出群材。<br></p></body></html>