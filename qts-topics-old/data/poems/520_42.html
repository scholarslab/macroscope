<!DOCTYPE HTML>
<html lang="en-US">
  <head>
    <meta charset="UTF-8">
    <title>520_42: 《池州送孟遲先輩》杜牧</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>520_42: 《池州送孟遲先輩》杜牧</p>
        <p>昔子來陵陽，時當苦炎熱。我雖在金台，頭角長垂折。<br>奉披塵意驚，立語平生豁。寺樓最鶱軒，坐送飛鳥沒。<br>一樽中夜酒，半破前峰月。煙院松飄蕭，風廊竹交戛。<br>時步郭西南，繚徑苔圓折。好鳥響丁丁，小溪光汃汃。<br>籬落見娉婷，機絲弄啞軋。煙濕樹姿嬌，雨餘山態活。<br>仲秋往曆陽，同上牛磯歇。大江吞天去，一練橫坤抹。<br>千帆美滿風，曉日殷鮮血。曆陽裴太守，襟韻苦超越。<br>鞔鼓畫麒麟，看君擊狂節。離袖颭應勞，恨粉啼還咽。<br>明年忝諫官，綠樹秦川闊。子提健筆來，勢若誇父渴。<br>九衢林馬撾，千門織車轍。秦台破心膽，黥陣驚毛髮。<br>子既屈一鳴，餘固宜三刖。慵憂長者來，病怯長街喝。<br>僧爐風雪夜，相對眠一褐。暖灰重擁瓶，曉粥還分缽。<br>青雲馬生角，黃州使持節。秦嶺望樊川，只得回頭別。<br>商山四皓祠，心與樗蒲說。大澤蒹葭風，孤城狐兔窟。<br>且複考詩書，無因見簪笏。古訓屹如山，古風冷刮骨。<br>周鼎列瓶罌，荊璧橫拋摋。力盡不可取，忽忽狂歌發。<br>三年未為苦，兩郡非不達。秋浦倚吳江，去楫飛青鶻。<br>溪山好畫圖，洞壑深閨闥。竹岡森羽林，花塢團宮纈。<br>景物非不佳，獨坐如鞲絏。丹鵲東飛來，喃喃送君劄。<br>呼兒旋供衫，走門空踏襪。手把一枝物，桂花香帶雪。<br>喜極至無言，笑餘翻不悅。人生直作百歲翁，<br>亦是萬古一瞬中。我欲東召龍伯翁，上天揭取北斗柄。<br>蓬萊頂上斡海水，水盡到底看海空。月於何處去，<br>日於何處來？跳丸相趁走不住，<br>堯舜禹湯文武周孔皆為灰。酌此一杯酒，與君狂且歌。<br>離別豈足更關意，衰老相隨可奈何。<br></p></body></html>