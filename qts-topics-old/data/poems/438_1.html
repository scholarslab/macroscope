<!DOCTYPE HTML>
<html lang="en-US">
  <head>
    <meta charset="UTF-8">
    <title>438_1: 《渭村退居，寄禮部崔侍郎、翰林錢舍人詩一百韻》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>438_1: 《渭村退居，寄禮部崔侍郎、翰林錢舍人詩一百韻》白居易</p>
        <p>聖代元和歲，閒居渭水陽。不才甘命舛，多幸遇時康。<br>朝野分倫序，賢愚定否臧。重文疏卜式，尚少棄馮唐。<br>由是推天運，從茲樂性場。籠禽放高翥，霧豹得深藏。<br>世慮休相擾，身謀且自強。猶須務衣食，未免事農桑。<br>薙草通三徑，開田占一坊。晝扉扃白版，夜碓掃黃粱。<br>隙地治場圃，閒時糞土疆。枳籬編刺夾，薤壟擘科秧。<br>穡力嫌身病，農心願歲穰。朝衣典杯酒，佩劍博牛羊。<br>困倚栽松鍤，饑提采蕨筐。引泉來後澗，移竹下前岡。<br>生計雖勤苦，家資甚渺茫。塵埃常滿甑，錢帛少盈囊。<br>弟病仍扶杖，妻愁不出房。傳衣念藍縷，舉案笑糟糠。<br>犬吠村胥鬧，蟬鳴織婦忙。納租看縣帖，輸粟問軍倉。<br>夕歇攀村樹，秋行繞野塘。雲容陰慘澹，月色冷悠揚。<br>蕎麥鋪花白，棠梨間葉黃。早寒風摵摵，新霽月蒼蒼。<br>園菜迎霜死，庭蕪過雨荒。簷空愁宿燕，壁暗思啼螿。<br>眼為看書損，肱因運甓傷。病骸渾似木，老鬢欲成霜。<br>少睡知年長，端憂覺夜長。舊遊多廢忘，往事偶思量。<br>忽憶煙霄路，常陪劍履行。登朝思檢束，入閣學趨蹌。<br>命偶風雲會，恩覃雨露霶。沾枯發枝葉，磨鈍起鋒鋩。<br>崔閣連鑣騖，錢兄接翼翔。齊竽混韶夏，燕石廁琳琅。<br>同日升金馬，分宵直未央。共詞加寵命，合表謝恩光。<br>廄馬驕初跨，天廚味始嘗。朝晡頒餅餌，寒暑賜衣裳。<br>對秉鵝毛筆，俱含雞舌香。青縑衾薄絮，朱裏幕高張。<br>晝食恒連案，宵眠每並床。差肩承詔旨，連署進封章。<br>起草偏同視，疑文最共詳。滅私容點竄，窮理析毫芒。<br>便共輸肝膽，何曾異肺腸。慎微參石奮，決密與張湯。<br>禁闥青交瑣，宮垣紫界牆。井闌排菡萏，簷瓦鬥鴛鴦。<br>樓額題鳷鵲，池心浴鳳凰。風枝萬年動，溫樹四時芳。<br>宿露凝金掌，晨暉上璧璫。砌筠塗綠粉，庭果滴紅漿。<br>曉從朝興慶，春陪宴柏梁。傳呼鞭索索，拜舞佩鏘鏘。<br>仙仗環雙闕，神兵辟兩廂。火翻紅尾旆，冰卓白竿槍。<br>滉漾經魚藻，深沈近浴堂。分庭皆命婦，對院即儲皇。<br>貴主冠浮動，親王轡鬧裝。金鈿相照耀，朱紫間熒煌。<br>球簇桃花綺，歌巡竹葉觴。窪銀中貴帶，昂黛內人妝。<br>賜禊東城下，頒酺曲水傍。尊罍分聖酒，妓樂借仙倡。<br>淺酌看紅藥，徐吟把綠楊。宴回過禦陌，行歇入僧房。<br>白鹿原東腳，青龍寺北廊。望春花景暖，避暑竹風涼。<br>下直閑如社，尋芳醉似狂。有時還後到，無處不相將。<br>雞鶴初雖雜，蕭蘭久乃彰。來燕隗貴重，去魯孔恓惶。<br>聚散期難定，飛沉勢不常。五年同晝夜，一別似參商。<br>屈折孤生竹，銷摧百煉鋼。途窮任憔悴，道在肯彷徨。<br>尚念遺簪折，仍憐病雀瘡。恤寒分賜帛，救餒減餘糧。<br>藥物來盈裹，書題寄滿箱。殷勤翰林主，珍重禮闈郎。<br>喣沫誠多謝，摶扶豈所望。提攜勞氣力，吹簸不飛揚。<br>拙劣才何用，龍鍾分自當。妝嫫徒費黛，磨甋詎成璋。<br>習隱將時背，幹名與道妨。外身宗老氏，齊物學蒙莊。<br>疏放遺千慮，愚蒙守一方。樂天無怨歎，倚命不劻勷。<br>憤懣胸須豁，交加臂莫攘。珠沉猶是寶，金躍未為祥。<br>泥尾休搖掉，灰心罷激昂。漸閑親道友，因病事醫王。<br>息亂歸禪定，存神入坐亡。斷癡求慧劍，濟苦得慈航。<br>不動為吾志，無何是我鄉。可憐身與世，從此兩相忘。<br></p></body></html>