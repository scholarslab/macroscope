<!DOCTYPE HTML>
<html lang="en-US">
  <head>
    <meta charset="UTF-8">
    <title>351_2: 《弘農公以碩德偉材屈于誣枉左官…謹獻詩五十韻以畢微志》柳宗元</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>351_2: 《弘農公以碩德偉材屈于誣枉左官…謹獻詩五十韻以畢微志》柳宗元</p>
        <p>知命儒為貴，時中聖所臧。處心齊寵辱，遇物任行藏。<br>關識新安地，封傳臨晉鄉。挺生推豹蔚，遐步仰龍驤。<br>幹有千尋竦，精聞百煉鋼。茂功期舜禹，高韻狀羲黃。<br>足逸詩書囿，鋒搖翰墨場。雅歌張仲德，頌祝魯侯昌。<br>憲府初騰價，神州轉耀鋩。右言盈簡策，左轄備條綱。<br>響切晨趨佩，煙濃近侍香。司儀六禮洽，論將七兵揚。<br>合樂來儀鳳，尊祠重餼羊。卿材優柱石，公器擅岩廊。<br>峻節臨衡嶠，和風滿豫章。人歸父母育，郡得股肱良。<br>細故誰留念，煩言肯過防。璧非真盜客，金有誤持郎。<br>龜虎休前寄，貂蟬冠舊行。訓刑方命呂，理劇複推張。<br>直用明銷惡，還將道勝剛。敬逾齊國社，恩比召南棠。<br>希怨猶逢怒，多容競忤強。火炎侵琬琰，鷹擊謬鸞凰。<br>刻木終難對，焚芝未改芳。遠遷逾桂嶺，中徙滯餘杭。<br>顧土雖懷趙，知天詎畏匡。論嫌齊物誕，騷愛遠遊傷。<br>麗澤周群品，重明照萬方。鬥間收紫氣，臺上掛清光。<br>福為深仁集，妖從盛德禳。秦民啼畎畝，周士舞康莊。<br>采綬還垂艾，華簪更截肪。高居遷鼎邑，遙傅好書王。<br>碧樹環金穀，丹霞映上陽。留歡唱容與，要醉對清涼。<br>故友仍同裏，常僚每合堂。淵龍過許劭，冰鯉吊王祥。<br>玉漏天門靜，銅駝禦路荒。澗瀍秋瀲灩，嵩少暮微茫。<br>遵渚徒雲樂，沖天自不遑。降神終入輔，種德會明揚。<br>獨棄傖人國，難窺夫子牆。通家殊孔李，舊好即潘楊。<br>世議排張摯，時情棄仲翔。不言縲絏枉，徒恨纆徽長。<br>賈賦愁單閼，鄒書怯大樑。炯心那自是，昭世懶佯狂。<br>鳴玉機全息，懷沙事不忘。戀恩何敢死，垂淚對清湘。<br></p></body></html>