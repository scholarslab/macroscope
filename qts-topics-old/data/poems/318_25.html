<!DOCTYPE HTML>
<html lang="en-US">
  <head>
    <meta charset="UTF-8">
    <title>318_25: 《游石堂觀》蕭祜</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>318_25: 《游石堂觀》蕭祜</p>
        <p>西山高高何所如，上有古昔真人居。嵌崖巨石自成室，<br>其下磅礴含清虛。我來斯邑訪遺跡，乃遇沈生耽載籍。<br>沈生為政哀煢嫠，又能索隱探靈奇。欣然向我話佳境，<br>與我崎嶇到山頂。甘瓜剖綠出寒泉，碧甌浮花酌春茗。<br>嚼瓜啜茗身清涼，汗消絺綌如迎霜。胡為空山百草花，<br>倏爾籩豆肆我旁。始驚知周無小大，力寡多方驗斯在。<br>妙用騰聲冠蓋間，勝游恣意煙霞外。故碑石像凡幾年，<br>雲鬱雨霏生綠煙。我知遊此多靈仙，縹緲月中飛下天。<br>天風微微夕露委，松梢颼颼曉聲起。鳳去空遺簫管音，<br>星翻寥落銀河水。勸君學道此時來，結茅獨宿何遼哉。<br>齋心玄默感靈衛，必見鸞鶴相裴回。我愛崇山雙劍北，<br>峰如人首拄天黑。群仙傴僂勢奔走，狀若歸尊趨有德。<br>半岩有洞頂有池，出入靈怪潛蛟螭。我去不得晝夜思，<br>夢游曾信南風吹。南風吹我到林嶺，故國不見秦天迥。<br>山花名藥撲地香，月色泉聲洞心冷。蔭鬆散發逢異人，<br>寂寞曠然口不言。道陵公遠莫能識，發短耳長誰獨存。<br>司農驚覺忽惆悵，可惜所遊俱是妄。蘊懷耿耿誰與言，<br>直至今來意通形神開，擁傳又恨斜陽催。<br>一丘人境尚堪戀，何況海上金銀台。<br></p></body></html>