<!DOCTYPE HTML>
<html lang="en-US">
  <head>
    <meta charset="UTF-8">
    <title>398_12: 《遣興十首》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>398_12: 《遣興十首》元稹</p>
        <p>始見梨花房，坐對梨花白。行看梨葉青，已複梨葉赤。<br>嚴霜九月半，危蒂幾時客。況有高高原，秋風四來迫。<br>莫厭夏日長，莫愁冬日短。欲識短複長，君看寒又暖。<br>城中百萬家，冤哀雜絲管。草沒奉誠園，軒車昔曾滿。<br>孤竹迸荒園，誤與蓬麻列。久擁蕭蕭風，空長高高節。<br>嚴霜蕩群穢，蓬斷麻亦折。獨立轉亭亭，心期鳳凰別。<br>豔豔翦紅英，團團削翠莖。托根在褊淺，因依泥滓生。<br>中有合歡蕊，池枯難遽呈。涼宵露華重，低徊當月明。<br>晚荷猶展卷，早蟬遽蕭嘹。露葉行已重，況乃江風搖。<br>炎夏火再伏，清商暗回飆。寄言抱志士，日月東西跳。<br>買馬買鋸牙，買犢買破車。養禽當養鶻，種樹先種花。<br>人生負俊健，天意與光華。莫學蚯蚓輩，食泥近土涯。<br>愛直莫愛誇，愛疾莫愛斜。愛謨莫愛詐，愛施莫愛奢。<br>擇才不求備，任物不過涯。用人如用己，理國如理家。<br>8刀刃光，彎彎弓面張。入水斬犀兕，上山椎虎狼。<br>裏中無老少，喚作癲兒郎。一日風雲會，橫行歸故鄉。<br>團團規內星，未必明如月。托跡近北辰，周天無淪沒。<br>老人在南極，地遠光不發。見則壽聖明，願照高高闕。<br>河清諒嘉瑞，吾帝真聖人。時哉不我夢，此時為廢民。<br>光陰本跳躑，功業勞苦辛。一到江陵郡，三年成去塵。<br></p></body></html>