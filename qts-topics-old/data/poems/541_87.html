<!DOCTYPE HTML>
<html lang="en-US">
  <head>
    <meta charset="UTF-8">
    <title>541_87: 《井泥四十韻》李商隱</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>541_87: 《井泥四十韻》李商隱</p>
        <p>皇都依仁裏，西北有高齋。昨日主人氏，治井堂西陲。<br>工人三五輩，輦出土與泥。到水不數尺，積共庭樹齊。<br>他日井甃畢，用土益作堤。曲隨林掩映，繚以池周回。<br>下去冥寞穴，上承雨露滋。寄辭別地脈，因言謝泉扉。<br>升騰不自意，疇昔忽已乖。伊餘掉行鞅，行行來自西。<br>一日下馬到，此時芳草萋。四面多好樹，旦暮雲霞姿。<br>晚落花滿地，幽鳥鳴何枝。蘿幄既已薦，山樽亦可開。<br>待得孤月上，如與佳人來。因茲感物理，惻愴平生懷。<br>茫茫此群品，不定輪與蹄。喜得舜可禪，不以瞽瞍疑。<br>禹竟代舜立，其父籲咈哉。嬴氏並六合，所來因不韋。<br>漢祖把左契，自言一布衣。當塗佩國璽，本乃黃門攜。<br>長戟亂中原，何妨起戎氐。不獨帝王耳，臣下亦如斯。<br>伊尹佐興王，不藉漢父資。磻溪老釣叟，坐為周之師。<br>屠狗與販繒，突起定傾危。長沙啟封土，豈是出程姬。<br>帝問主人翁，有自賣珠兒。武昌昔男子，老苦為人妻。<br>蜀王有遺魄，今在林中啼。淮南雞舐藥，翻向雲中飛。<br>大鈞運群有，難以一理推。顧於冥冥內，為問秉者誰。<br>我恐更萬世，此事愈雲為。猛虎與雙翅，更以角副之。<br>鳳凰不五色，聯翼上雞棲。我欲秉鈞者，朅來與我偕。<br>浮雲不相顧，寥泬誰為梯。悒怏夜將半，但歌井中泥。<br></p></body></html>