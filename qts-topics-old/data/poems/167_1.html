<!DOCTYPE HTML>
<html lang="en-US">
  <head>
    <meta charset="UTF-8">
    <title>167_1: 《秋浦歌十七首》李白</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>167_1: 《秋浦歌十七首》李白</p>
        <p>秋浦長似秋，蕭條使人愁。客愁不可度，行上東大樓。<br>正西望長安，下見江水流。寄言向江水，汝意憶儂不。<br>遙傳一掬淚，為我達揚州。<br>秋浦猿夜愁，黃山堪白頭。清溪非隴水，翻作斷腸流。<br>欲去不得去，薄游成久遊。何年是歸日，雨淚下孤舟。<br>秋浦錦駝鳥，人間天上稀。山雞羞淥水，不敢照毛衣。<br>兩鬢入秋浦，一朝颯已衰。猿聲催白髮，長短盡成絲。<br>秋浦多白猿，超騰若飛雪。牽引條上兒，飲弄水中月。<br>愁作秋浦客，強看秋浦花。山川如剡縣，風日似長沙。<br>醉上山公馬，寒歌甯戚牛。空吟白石爛，淚滿黑貂裘。<br>秋浦千重嶺，水車嶺最奇。天傾欲墮石，水拂寄生枝。<br>江祖一片石，青天掃畫屏。題詩留萬古，綠字錦苔生。<br>千千石楠樹，萬萬女貞林。山山白鷺滿，澗澗白猿吟。<br>君莫向秋浦，猿聲碎客心。<br>邏人橫鳥道，江祖出魚梁。水急客舟疾，山花拂面香。<br>水如一匹練，此地即平天。耐可乘明月，看花上酒船。<br>淥水淨素月，月明白鷺飛。郎聽采菱女，一道夜歌歸。<br>爐火照天地，紅星亂紫煙。赧郎明月夜，歌曲動寒川。<br>白髮三千丈，緣愁似個長。不知明鏡裏，何處得秋霜。<br>秋浦田舍翁，采魚水中宿。妻子張白鷳，結罝映深竹。<br>桃波一步地，了了語聲聞。暗與山僧別，低頭禮白雲。<br></p></body></html>