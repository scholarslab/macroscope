<!DOCTYPE HTML>
<html lang="en-US">
  <head>
    <meta charset="UTF-8">
    <title>125_18: 《戲贈張五弟諲三首（時在常樂東園，走筆成）》王維</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>125_18: 《戲贈張五弟諲三首（時在常樂東園，走筆成）》王維</p>
        <p>吾弟東山時，心尚一何遠。日高猶自臥，鐘動始能飯。<br>領上發未梳，妝頭書不卷。清川興悠悠，空林對偃蹇。<br>青苔石上淨，細草松下軟。窗外鳥聲閑，階前虎心善。<br>徒然萬象多，澹爾太虛緬。一知與物平，自顧為人淺。<br>對君忽自得，浮念不煩遣。<br>張弟五車書，讀書仍隱居。染翰過草聖，賦詩輕子虛。<br>閉門二室下，隱居十年餘。宛是野人野，時從漁父漁。<br>秋風自蕭索，五柳高且疏。望此去人世，渡水向吾廬。<br>歲晏同攜手，只應君與予。<br>設罝守毚兔，垂釣伺遊鱗。此是安口腹，非關慕隱淪。<br>吾生好清淨，蔬食去情塵。今子方豪蕩，思為鼎食人。<br>我家南山下，動息自遺身。入鳥不相亂，見獸皆相親。<br>雲霞成伴侶，虛白侍衣巾。何事須夫子，邀予穀口真。<br></p></body></html>