<!DOCTYPE HTML>
<html lang="en-US">
  <head>
    <meta charset="UTF-8">
    <title>230_2: 《秋興八首》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>230_2: 《秋興八首》杜甫</p>
        <p>玉露凋傷楓樹林，巫山巫峽氣蕭森。江間波浪兼天湧，<br>塞上風雲接地陰。叢菊兩開他日淚，孤舟一系故園心。<br>寒衣處處催刀尺，白帝城高急暮砧。<br>夔府孤城落日斜，每依南斗望京華。聽猿實下三聲淚，<br>奉使虛隨八月查。畫省香爐違伏枕，山樓粉堞隱悲笳。<br>請看石上藤蘿月，已映洲前蘆荻花。<br>千家山郭靜朝暉，一日江樓坐翠微。信宿漁人還泛泛，<br>清秋燕子故飛飛。匡衡抗疏功名薄，劉向傳經心事違。<br>同學少年多不賤，五陵衣馬自輕肥。<br>聞道長安似弈棋，百年世事不勝悲。王侯第宅皆新主，<br>文武衣冠異昔時。直北關山金鼓振，征西車馬羽書遲。<br>魚龍寂寞秋江冷，故國平居有所思。<br>蓬萊宮闕對南山，承露金莖霄漢間。西望瑤池降王母，<br>東來紫氣滿函關。雲移雉尾開宮扇，日繞龍鱗識聖顏。<br>一臥滄江驚歲晚，幾回青瑣照朝班。<br>瞿唐峽口曲江頭，萬里風煙接素秋。花萼夾城通禦氣，<br>芙蓉小苑入邊愁。朱簾繡柱圍黃鶴，錦纜牙檣起白鷗。<br>回首可憐歌舞地，秦中自古帝王州。<br>昆明池水漢時功，武帝旌旗在眼中。織女機絲虛月夜，<br>石鯨鱗甲動秋風。波漂菰米沈雲黑，露冷蓮房墜粉紅。<br>關塞極天唯鳥道，江湖滿地一漁翁。<br>昆吾禦宿自逶迤，紫閣峰陰入渼陂。香稻啄餘鸚鵡粒，<br>碧梧棲老鳳凰枝。佳人拾翠春相問，仙侶同舟晚更移。<br>彩筆昔遊幹氣象，白頭吟望苦低垂。<br></p></body></html>