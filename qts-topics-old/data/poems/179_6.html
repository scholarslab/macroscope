<!DOCTYPE HTML>
<html lang="en-US">
  <head>
    <meta charset="UTF-8">
    <title>179_6: 《游泰山六首（天寶元年四月從故禦道上泰山）》李白</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>179_6: 《游泰山六首（天寶元年四月從故禦道上泰山）》李白</p>
        <p>四月上泰山，石屏禦道開。六龍過萬壑，澗穀隨縈回。<br>馬跡繞碧峰，於今滿青苔。飛流灑絕巘，水急松聲哀。<br>北眺崿嶂奇，傾崖向東摧。洞門閉石扇，地底興雲雷。<br>登高望蓬瀛，想像金銀台。天門一長嘯，萬里清風來。<br>玉女四五人，飄颻下九垓。含笑引素手，遺我流霞杯。<br>稽首再拜之，自愧非仙才。曠然小宇宙，棄世何悠哉。<br>清曉騎白鹿，直上天門山。山際逢羽人，方瞳好容顏。<br>捫蘿欲就語，卻掩青雲關。遺我鳥跡書，飄然落岩間。<br>其字乃上古，讀之了不閑。感此三歎息，從師方未還。<br>平明登日觀，舉手開雲關。精神四飛揚，如出天地間。<br>黃河從西來，窈窕入遠山。憑崖攬八極，目盡長空閒。<br>偶然值青童，綠發雙雲鬟。笑我晚學仙，蹉跎凋朱顏。<br>躊躇忽不見，浩蕩難追攀。<br>清齋三千日，裂素寫道經。吟誦有所得，眾神衛我形。<br>雲行信長風，颯若羽翼生。攀崖上日觀，伏檻窺東暝。<br>海色動遠山，天雞已先鳴。銀台出倒景，白浪翻長鯨。<br>安得不死藥，高飛向蓬瀛。<br>日觀東北傾，兩崖夾雙石。海水落眼前，天光遙空碧。<br>千峰爭攢聚，萬壑絕淩曆。緬彼鶴上仙，去無雲中跡。<br>長松入雲漢，遠望不盈尺。山花異人間，五月雪中白。<br>終當遇安期，於此煉玉液。<br>朝飲王母池，暝投天門關。獨抱綠綺琴，夜行青山間。<br>山明月露白，夜靜松風歇。仙人游碧峰，處處笙歌發。<br>寂靜娛清暉，玉真連翠微。想像鸞鳳舞，飄颻龍虎衣。<br>捫天摘匏瓜，恍惚不憶歸。舉手弄清淺，誤攀織女機。<br>明晨坐相失，但見五雲飛。<br></p></body></html>