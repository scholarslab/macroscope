<!DOCTYPE HTML>
<html lang="en-US">
  <head>
    <meta charset="UTF-8">
    <title>339_29: 《送侯參謀赴河中幕（侯繼時從王諤辟）》韓愈</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>339_29: 《送侯參謀赴河中幕（侯繼時從王諤辟）》韓愈</p>
        <p>憶昔初及第，各以少年稱。君頤始生須，我齒清如冰。<br>爾時心氣壯，百事謂己能。一別詎幾何，忽如隔晨興。<br>我齒豁可鄙，君顏老可憎。相逢風塵中，相視迭嗟矜。<br>幸同學省官，末路再得朋。東司絕教授，游宴以為恒。<br>秋漁蔭密樹，夜博然明燈。雪徑抵樵叟，風廊折談僧。<br>陸渾桃花間，有湯沸如烝。三月崧少步，躑躅紅千層。<br>洲沙厭晚坐，嶺壁窮晨升。沈冥不計日，為樂不可勝。<br>遷滿一已異，乖離坐難憑。行行事結束，人馬何蹻騰。<br>感激生膽勇，從軍豈嘗曾。洸洸司徒公，天子爪與肱。<br>提師十萬餘，四海欽風棱。河北兵未進，蔡州帥新薨。<br>曷不請掃除，活彼黎與烝。鄙夫誠怯弱，受恩愧徒弘。<br>猶思脫儒冠，棄死取先登。又欲面言事，上書求詔征。<br>侵官固非是，妄作譴可懲。惟當待責免，耕劚歸溝塍。<br>今君得所附，勢若脫鞲鷹。檄筆無與讓，幕謀識其膺。<br>收績開史牒，翰飛逐溟鵬。男兒貴立事，流景不可乘。<br>歲老陰沴作，雲頹雪翻崩。別袖拂洛水，征車轉崤陵。<br>勤勤酒不進，勉勉恨已仍。送君出門歸，愁腸若牽繩。<br>默坐念語笑，癡如遇寒蠅。策馬誰可適，晤言誰為應。<br>席塵惜不掃，殘尊對空凝。信知後會時，日月屢環縆。<br>生期理行役，歡緒絕難承。寄書惟在頻，無吝簡與繒。<br></p></body></html>