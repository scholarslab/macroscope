<!DOCTYPE HTML>
<html lang="en-US">
  <head>
    <meta charset="UTF-8">
    <title>401_1: 《寄吳士矩端公五十韻（此後並江陵士曹時作）》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>401_1: 《寄吳士矩端公五十韻（此後並江陵士曹時作）》元稹</p>
        <p>昔在鳳翔日，十歲即相識。未有好文章，逢人賞顏色。<br>可憐何郎面，二十才冠飾。短髮予近梳，羅衫紫蟬翼。<br>伯舅各驕縱，仁兄未摧抑。事業若杯盤，詩書甚徽纆。<br>西州戎馬地，賢豪事雄特。百萬時可贏，十千良易借。<br>寒食桐陰下，春風柳林側。藉草送遠遊，列筵酬博塞。<br>萎蕤雲幕翠，燦爛紅茵赩。膾縷輕似絲，香醅膩如職。<br>將軍頻下城，佳人盡傾國。媚語嬌不聞，纖腰軟無力。<br>歌辭妙宛轉，舞態能剜刻。箏弦玉指調，粉汗紅綃拭。<br>予時最年少，專務酒中職。未能解生獰，偏矜任狂直。<br>曲庇桃根盞，橫講捎雲式。亂布鬥分朋，惟新間讒慝。<br>恥作最先吐，羞言未朝食。醉眼漸紛紛，酒聲頻。<br>扣節參差亂，飛觥往來織。強起相維持，翻成兩匍匐。<br>邊霜颯然降，戰馬鳴不息。但喜秋光麗，誰憂塞雲黑。<br>常隨獵騎走，多在豪家匿。夜飲天既明，朝歌日還昃。<br>荒狂歲雲久，名利心潛逼。時輩多得途，親朋屢相敕。<br>閑因適農野，忽複愛稼穡。平生中聖人，翻然腐腸賊。<br>亦從酒仙去，便被書魔惑。脫跡壯士場，甘心豎儒域。<br>矜持翠筠管，敲斷黃金勒。屢益蘭膏燈，猶研兔枝墨。<br>崎嶇來掉蕩，矯枉事沉默。隱笑甚艱難，斂容還屴崱。<br>與君始分散，勉我勞修飾。岐路各營營，別離長惻惻。<br>行看二十載，萬事紛何極。相值或須臾，安能洞胸臆。<br>昨來陝郊會，悲歡兩難克。問我新相知，但報長相憶。<br>豈無新知者，不及小相得。亦有生歲游，同年不同德。<br>為別詎幾時，伊予墜溝洫。大江鼓風浪，遠道參荊棘。<br>往事返無期，前途浩難測。一旦得自由，相求北山北。<br></p></body></html>