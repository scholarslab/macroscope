<!DOCTYPE HTML>
<html lang="en-US">
  <head>
    <meta charset="UTF-8">
    <title>339_31: 《感春五首（分司東都作）》韓愈</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>339_31: 《感春五首（分司東都作）》韓愈</p>
        <p>辛夷高花最先開，青天露坐始此回。已呼孺人戛鳴瑟，<br>更遣稚子傳清杯。選壯軍興不為用，坐狂朝論無由陪。<br>如今到死得閒處，還有詩賦歌康哉。<br>洛陽東風幾時來，川波岸柳春全回。宮門一鎖不復啟，<br>雖有九陌無塵埃。策馬上橋朝日出，樓闕赤白正崔嵬。<br>孤吟屢闋莫與和，寸恨至短誰能裁。<br>春田可耕時已催，王師北討何當回。放車載草農事濟，<br>戰馬苦饑誰念哉。蔡州納節舊將死，起居諫議聯翩來。<br>朝廷未省有遺策，肯不垂意瓶與罍。<br>前隨杜尹拜表回，笑言溢口何歡咍。孔丞別我適臨汝，<br>風骨峭峻遺塵埃。音容不接只隔夜，凶訃詎可相尋來。<br>天公高居鬼神惡，欲保性命誠難哉。<br>辛夷花房忽全開，將衰正盛須頻來。清晨輝輝燭霞日，<br>薄暮耿耿和煙埃。朝明夕暗已足歎，況乃滿地成摧頹。<br>迎繁送謝別有意，誰肯留戀少環回。<br></p></body></html>