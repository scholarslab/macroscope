<!DOCTYPE HTML>
<html lang="en-US">
  <head>
    <meta charset="UTF-8">
    <title>609_15: 《二遊詩。任詩》皮日休</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>609_15: 《二遊詩。任詩》皮日休</p>
        <p>任君恣高放，斯道能寡合。一宅閑林泉，終身遠囂雜。<br>嘗聞佐浩穰，散性多儑。欻爾解其綬，遺之如棄靸。<br>歸來鄉黨內，卻與親朋洽。開溪未讓丁，列第方稱甲。<br>入門約百步，古木聲霎霎。廣檻小山欹，斜廊怪石夾。<br>白蓮倚闌楯，翠鳥緣簾押。地勢似五瀉，岩形若三峽。<br>猿眠但膃肭，鳧食時啑唼。撥荇下文竿，結藤縈桂楫。<br>門留醫樹客，壁倚栽花鍤。度歲止褐衣，經旬唯白。<br>多君方閉戶，顧我能倒屟。請題在茅棟，留坐于石榻。<br>魂從清景遛，衣任煙霞裛。階墀龜任上，枕席鷗方狎。<br>沼似頗黎鏡，當中見魚眨。杯杓悉杉瘤，盤筵盡荷葉。<br>閑斟不置罰，閑弈無爭劫。閑日不整冠，閑風無用箑。<br>以斯為思慮，吾道寧疲苶。袞衣競璀璨，鼓吹爭鞺鞳。<br>欲者解擠排，詬者能詀讘。權豪暫翻覆，刑禍相填壓。<br>此時一圭竇，不肯饒閶闔。有第可棲息，有書可漁獵。<br>吾欲與任君，終身以斯愜。<br></p></body></html>