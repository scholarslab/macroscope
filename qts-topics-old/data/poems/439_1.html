<!DOCTYPE HTML>
<html lang="en-US">
  <head>
    <meta charset="UTF-8">
    <title>439_1: 《東南行一百韻寄通州元九侍禦澧州李十一舍人…竇七校書》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>439_1: 《東南行一百韻寄通州元九侍禦澧州李十一舍人…竇七校書》白居易</p>
        <p>南去經三楚，東來過五湖。山頭看候館，水面問征途。<br>地遠窮江界，天低極海隅。飄零同落葉，浩蕩似乘桴。<br>漸覺鄉原異，深知土產殊。夷音語嘲哳，蠻態笑睢盱。<br>水市通闤闠，煙村混舳艫。吏征漁戶稅，人納火田租。<br>亥日饒蝦蟹，寅年足虎貙。成人男作丱，事鬼女為巫。<br>樓暗攢倡婦，堤長簇販夫。夜船論鋪賃，春酒斷瓶酤。<br>見果皆盧橘，聞禽悉鷓鴣。山歌猿獨叫，野哭鳥相呼。<br>嶺徼雲成棧，江郊水當郛。月移翹柱鶴，風泛颭檣烏。<br>鼇礙潮無信，蛟驚浪不虞。鼉鳴江擂鼓，蜃氣海浮圖。<br>樹裂山魈穴，沙含水弩樞。喘牛犁紫芋，羸馬放青菰。<br>繡面誰家婢，鴉頭幾歲奴。泥中采菱芡，燒後拾樵蘇。<br>鼎膩愁烹鱉，盤腥厭膾鱸。鐘儀徒戀楚，張翰浪思吳。<br>氣序涼還熱，光陰旦複晡。身方逐萍梗，年欲近桑榆。<br>渭北田園廢，江西歲月徂。憶歸恒慘澹，懷舊忽踟躕。<br>自念咸秦客，嘗為鄒魯儒。蘊藏經國術，輕棄度關繻。<br>賦力淩鸚鵡，詞鋒敵轆轤。戰文重掉鞅，射策一彎弧。<br>崔杜鞭齊下，元韋轡並驅。名聲逼揚馬，交分過蕭朱。<br>世務輕摩揣，周行竊覬覦。風雲皆會合，雨露各沾濡。<br>共遇升平代，偏慚固陋軀。承明連夜直，建禮拂晨趨。<br>美服頒王府，珍羞降禦廚。議高通白虎，諫切伏青蒲。<br>柏殿行陪宴，花樓走看酺。神旗張鳥獸，天籟動笙竽。<br>戈劍星芒耀，魚龍電策驅。定場排越伎，促坐進吳歈。<br>縹緲疑仙樂，嬋娟勝畫圖。歌鬟低翠羽，舞汗墮紅珠。<br>別選閒遊伴，潛招小飲徒。一杯愁已破，三醆氣彌粗。<br>軟美仇家酒，幽閒葛氏姝。十千方得鬥，二八正當壚。<br>論笑杓胡律，談憐鞏囁嚅。李酣猶短竇，庾醉更蔫迂。<br>鞍馬呼教住，骰盤喝遣輸。長驅波卷白，連擲采成盧。<br>籌並頻逃席，觥嚴列置盂。滿卮那可灌，頹玉不勝扶。<br>入視中樞草，歸乘內廄駒。醉曾沖宰相，驕不揖金吾。<br>日近恩雖重，雲高勢卻孤。翻身落霄漢，失腳倒泥塗。<br>博望移門籍，潯陽佐郡符。時情變寒暑，世利算錙銖。<br>即日辭雙闕，明朝別九衢。播遷分郡國，次第出京都。<br>秦嶺馳三驛，商山上二邘。峴陽亭寂寞，夏口路崎嶇。<br>大道全生棘，中丁盡執殳。江關未撤警，淮寇尚稽誅。<br>林對東西寺，山分大小姑。廬峰蓮刻削，湓浦帶縈紆。<br>九派吞青草，孤城覆綠蕪。黃昏鐘寂寂，清曉角嗚嗚。<br>春色辭門柳，秋聲到井梧。殘芳悲鶗鴂，暮節感茱萸。<br>蕊坼金英菊，花飄雪片蘆。波紅日斜沒，沙白月平鋪。<br>幾見林抽筍，頻驚燕引雛。歲華何倏忽，年少不須臾。<br>眇默思千古，蒼茫想八區。孔窮緣底事，顏夭有何辜。<br>龍智猶經醢，龜靈未免刳。窮通應已定，聖哲不能逾。<br>況我身謀拙，逢他厄運拘。漂流隨大海，錘鍛任洪爐。<br>險阻嘗之矣，棲遲命也夫。沉冥消意氣，窮餓耗肌膚。<br>防瘴和殘藥，迎寒補舊襦。書床鳴蟋蟀，琴匣網蜘蛛。<br>貧室如懸磬，端憂劇守株。時遭人指點，數被鬼揶揄。<br>兀兀都疑夢，昏昏半是愚。女驚朝不起，妻怪夜長籲。<br>萬里拋朋侶，三年隔友于。自然悲聚散，不是恨榮枯。<br>去夏微之瘧，今春席八殂。天涯書達否，泉下哭知無。<br>謾寫詩盈卷，空盛酒滿壺。只添新悵望，豈復舊歡娛。<br>壯志因愁減，衰容與病俱。相逢應不識，滿頷白髭須。<br></p></body></html>