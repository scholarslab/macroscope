<!DOCTYPE HTML>
<html lang="en-US">
  <head>
    <meta charset="UTF-8">
    <title>687_46: 《風雨吟》吳融</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>687_46: 《風雨吟》吳融</p>
        <p>風騷騷，雨涔涔，長洲苑外荒居深。門外流水流澶漫，<br>河邊古木鳴蕭森。夐無禽影，寂無人音。端然拖愁坐，<br>萬感叢於心。姑蘇碧瓦十萬戶，中有樓臺與歌舞。<br>尋常倚月複眠花，莫說斜風兼細雨。<br>應不知天地造化是何物，亦不知榮辱是何主。<br>吾囷長滿是太平，吾樂不極是天生。豈憂天下有大憝，<br>四郊刁鬥常錚錚。官軍擾人甚於賊，將臣怕死唯守城。<br>又豈複憂朝廷苦弛慢，中官轉縱橫。李膺勾黨即罹患，<br>竇武忠謀又未行。又豈憂文臣盡遭束高閣，<br>文教從今日蕭索。若更無人稍近前，把筆到頭同一惡。<br>可歎吳城城中人，無人與我交一言。蓬蒿滿徑塵一榻，<br>獨此閔閔何其煩。雖然小或可謀大，嫠婦之憂史尚存。<br>況我長懷丈夫志，今來流落滄溟涘。有時驚事再咨嗟，<br>因風因雨更憔悴。只有閑橫膝上琴，怨傷怨恨聊相寄。<br>伯牙海上感滄溟，何似今朝風雨思。<br></p></body></html>