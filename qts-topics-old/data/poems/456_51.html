<!DOCTYPE HTML>
<html lang="en-US">
  <head>
    <meta charset="UTF-8">
    <title>456_51: 《奉酬淮南牛相公思黯見寄二十四韻（每對雙關分敘兩意）》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>456_51: 《奉酬淮南牛相公思黯見寄二十四韻（每對雙關分敘兩意）》白居易</p>
        <p>白老忘機客，牛公濟世賢。鷗棲心戀水，鵬舉翅摩天。<br>累就優閑秩，連操造化權。貧司甚蕭灑，榮路自喧闐。<br>望苑三千日，臺階十五年。是人皆棄忘，何物不陶甄。<br>籃輿遊嵩嶺，油幢鎮海壖。竹篙撐釣艇，金甲擁樓船。<br>雪夜尋僧舍，春朝列妓筵。長齋儼香火，密宴簇花鈿。<br>自覺閑勝鬧，遙知醉笑禪。是非分未定，會合杳無緣。<br>我正思揚府，君應望洛川。西來風嫋嫋，南去雁連連。<br>日落龍門外，潮生瓜步前。秋同一時盡，月共兩鄉圓。<br>舊眷交歡在，新文氣調全。慚無白雪曲，難答碧雲篇。<br>金穀詩誰賞，蕪城賦眾傳。珠應哂魚目，鉛未伏龍泉。<br>遠訊驚魔物，深情寄酒錢。霜紈一百匹，玉柱十三弦。<br>楚醴來尊裏，秦聲送耳邊。何時紅燭下，相對一陶然。<br></p></body></html>