<!DOCTYPE HTML>
<html lang="en-US">
  <head>
    <meta charset="UTF-8">
    <title>227_6: 《絕句漫興九首》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>227_6: 《絕句漫興九首》杜甫</p>
        <p>眼見客愁愁不醒，無賴春色到江亭。<br>即遣花開深造次，便覺鶯語太丁寧。<br>手種桃李非無主，野老牆低還似家。<br>恰似春風相欺得，夜來吹折數枝花。<br>熟知茅齋絕低小，江上燕子故來頻。<br>銜泥點汙琴書內，更接飛蟲打著人。<br>二月已破三月來，漸老逢春能幾回。<br>莫思身外無窮事，且盡生前有限杯。<br>腸斷春江欲盡頭，杖藜徐步立芳洲。<br>顛狂柳絮隨風去，輕薄桃花逐水流。<br>懶慢無堪不出村，呼兒日在掩柴門。<br>蒼苔濁酒林中靜，碧水春風野外昏。<br>糝徑楊花鋪白氈，點溪荷葉疊青錢。<br>筍根稚子無人見，沙上鳧雛傍母眠。<br>舍西柔桑葉可拈，江畔細麥複纖纖。<br>人生幾何春已夏，不放香醪如蜜甜。<br>隔戶楊柳弱嫋嫋，恰似十五女兒腰。<br>誰謂朝來不作意，狂風挽斷最長條。<br></p></body></html>