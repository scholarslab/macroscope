<!DOCTYPE HTML>
<html lang="en-US">
  <head>
    <meta charset="UTF-8">
    <title>376_27: 《寒溪》孟郊</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>376_27: 《寒溪》孟郊</p>
        <p>霜洗水色盡，寒溪見纖鱗。幸臨虛空鏡，照此殘悴身。<br>潛滑不自隱，露底瑩更新。豁如君子懷，曾是危陷人。<br>始明淺俗心，夜結朝已津。淨漱一掬碧，遠消千慮塵。<br>始知泥步泉，莫與山源鄰。<br>洛陽岸邊道，孟氏莊前溪。舟行素冰折，聲作青瑤嘶。<br>綠水結綠玉，白波生白珪。明明寶鏡中，物物天照齊。<br>仄步下危曲，攀枯聞孀啼。霜芬稍消歇，凝景微茫齊。<br>癡坐直視聽，戇行失蹤蹊。岸童劚棘勞，語言多悲淒。<br>曉飲一杯酒，踏雪過清溪。波瀾凍為刀，剸割鳧與鷖。<br>宿羽皆翦棄，血聲沉沙泥。獨立欲何語，默念心酸嘶。<br>凍血莫作春，作春生不齊。凍血莫作花，作花發孀啼。<br>幽幽棘針村，凍死難耕犁。<br>篙工磓玉星，一路隨迸螢。朔凍哀徹底，獠饞詠潛鯹。<br>冰齒相磨齧，風音酸鐸鈴。清悲不可逃，洗出纖悉聽。<br>碧瀲卷已盡，彩縷飛飄零。下躡滑不定，上棲折難停。<br>哮嘐呷喢冤，仰訴何時寧。<br>一曲一直水，白龍何鱗鱗。凍飆雜碎號，齏音坑谷辛。<br>柧椾吃無力，飛走更相仁。猛弓一折弦，餘喘爭來賓。<br>大嚴此之立，小殺不復陳。皎皎何皎皎，氤氳複氤氳。<br>瑞晴刷日月，高碧開星辰。獨立兩腳雪，孤吟千慮新。<br>天欃徒昭昭，箕舌虛齗齗。堯聖不聽汝，孔微亦有臣。<br>諫書竟成章，古義終難陳。<br>因凍死得食，殺風仍不休。以兵為仁義，仁義生刀頭。<br>刀頭仁義腥，君子不可求。波瀾抽劍冰，相劈如仇讎。<br>尖雪入魚心，魚心明愀愀。怳如罔兩說，似訴割切由。<br>誰使異方氣，入此中土流。翦盡一月春，閉為百穀幽。<br>仰懷新霽光，下照疑憂愁。<br>溪老哭甚寒，涕泗冰珊珊。飛死走死形，雪裂紛心肝。<br>劍刃凍不割，弓弦強難彈。常聞君子武，不食天殺殘。<br>劚玉掩骼胔，吊瓊哀闌幹。<br>溪風擺餘凍，溪景銜明春。玉消花滴滴，虯解光鱗鱗。<br>懸步下清曲，消期濯芳津。千里冰裂處，一勺暖亦仁。<br>凝精互相洗，漪漣競將新。忽如劍瘡盡，初起百戰身。<br></p></body></html>