<!DOCTYPE HTML>
<html lang="en-US">
  <head>
    <meta charset="UTF-8">
    <title>646_50: 《依韻修睦上人山居十首》李鹹用</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>646_50: 《依韻修睦上人山居十首》李鹹用</p>
        <p>生身便在亂離間，遇柳尋花作麼看。老去轉諳無是事，<br>本來何處有多般。長憐蠛蠓能隨暖，獨笑梧桐不耐寒。<br>覆載我徒爭會得，大鵬飛尚未知寬。<br>雲泉日日長松寺，絲管年年細柳營。靜躁殊途知自識，<br>榮枯一貫亦何爭。道傍病樹人從老，溪上新苔我獨行。<br>若見淨名居士語，逍遙全不讓莊生。<br>莫言天道終難定，須信人心儘自輕。宣室三千雖有恨，<br>成周八百豈無情。柏緣執性長時瘦，梅為多知兩番生。<br>不是不同明主意，懶將唇舌與齊烹。<br>不論軒冕及漁樵，性與情違漸漸遙。季子禍從憐富貴，<br>顏生道在樂簞瓢。清閒自可齊三壽，忿恨還須戒一朝。<br>好學堯民偎舜日，短裁孤竹理雲韶。<br>春風春雨一何頻，望極空江覺損神。鶯有來由重入谷，<br>柳無情緒強依人。漢庭謁者休言事，魯國諸生莫問津。<br>賴是水鄉樗櫟賤，滿爐紅焰且相親。<br>三十年來要自觀，履春冰恐未為難。自于南國同埋劍，<br>誰向東門便掛冠。早是人情飛絮薄，可堪時令太行寒。<br>多慚幸住匡山下，偷得穠嵐坐臥看。<br>畹蘭未必因香折，湖象多應為齒焚。兼濟直饒同巨楫，<br>自由何似學孤雲。秋深櫟菌樵來得，木末山鼯夢斷聞。<br>閑憑竹軒遊子過，替他愁見日西曛。<br>何事深山嘯複歌，短弓長劍不如他。且圖青史垂名穩，<br>從道前賢自滯多。鷃敢辭棲短棘，鳳凰猶解怯高羅。<br>人生若得逢堯舜，便是巢由亦易過。<br>太玄太易小窗明，古義尋來醉複醒。西伯縱逢頭已白，<br>步兵如在眼應青。寒猿斷後雲為檻，宿鳥驚時月滿庭。<br>此景得閒閑去得，人間無事不曾經。<br>壯氣雖同德不同，項王何似王江東。鄉歌寂寂荒丘月，<br>漁艇年年古渡風。難世斯人猶不達，此時吾道豈能通。<br>吟君十首山中作，方覺多端總是空。<br></p></body></html>