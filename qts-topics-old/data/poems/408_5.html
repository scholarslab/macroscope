<!DOCTYPE HTML>
<html lang="en-US">
  <head>
    <meta charset="UTF-8">
    <title>408_5: 《春六十韻》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>408_5: 《春六十韻》元稹</p>
        <p>節應寒灰下，春生返照中。未能消積雪，已漸少回風。<br>迎氣邦經重，齋誠帝念隆。龍驤紫宸北，天壓翠壇東。<br>仙仗搖佳彩，榮光答聖衷。便從威仰座，隨入大羅宮。<br>先到璿淵底，偷穿玳瑁櫳。館娃朝鏡晚，太液曉冰融。<br>撩摘芳情遍，搜求好處終。九霄渾可哥，萬姓尚忡忡。<br>晝漏頻加箭，宵暉欲半弓。驅令三殿出，乞與百蠻同。<br>直自方壺島，斜臨絕漠戎。南巡曖珠樹，西轉麗崆峒。<br>度嶺梅甘坼，潛泉脈暗洪。悠悠鋪塞草，冉冉著江楓。<br>蠶役投筐妾，耘催荷蓧翁。既蒸難發地，仍送懶歸鴻。<br>約略環區宇，殷勤綺鎬灃。華山青黛撲，渭水碧沙蒙。<br>宿露清餘靄，晴煙塞迥空。燕巢才點綴，鶯舌最惺憁。<br>膩粉梨園白，胭脂桃徑紅。郁金垂嫩柳，罯畫委高籠。<br>地甲門闌大，天開禁掖崇。層台張舞鳳，閣道架飛虹。<br>麹糵調神化，鵷鸞竭至忠。歌鐘齊錫宴，車服獎庸功。<br>俊造欣時用，閭閻賀歲豐。倡樓妝8，農野綠芃芃。<br>貴主驕矜盛，豪家恃賴雄。偏沾打球彩，頻得鑄錢銅。<br>專殺擒楊若，殊恩赦鄧通。女孫新在內，嬰稚近封公。<br>游衍關心樂，詩書對面聾。盤筵饒異味，音樂斥庸工。<br>酒愛油衣淺，杯誇瑪瑙烘。挑鬟玉釵髻，刺繡寶裝攏。<br>啟齒呈編貝，彈絲動削蔥。醉圓雙媚靨，波溢兩明瞳。<br>但賞歡無極，那知恨亦充。洞房閑窈窕，庭院獨蔥蘢。<br>謝砌縈殘絮，班窗網曙蟲。望夫身化石，為伯首如蓬。<br>顧我沉憂士，騎他老病驄。靜街乘曠蕩，初日接曈曨。<br>飲敗肺常渴，魂驚耳更聰。虛逢好陽豔，其那苦昏懵。<br>黽勉還移步，持疑又省躬。慵將疲悴質，漫走倦羸僮。<br>季月行當暮，良辰坐歎窮。晉悲焚介子，魯願浴沂童。<br>燧改鮮妍火，陰繁晻澹桐。瑞雲低7，香雨潤濛濛。<br>藥溉分窠數，籬栽備幼沖。種莎憐見葉，護筍冀成筒。<br>有夢多為蝶，因搜定作熊。漂沉隨壞芥，榮茂委蒼穹。<br>震動風千變，晴和鶴一沖。丁寧搴芳侶，須識未開叢。<br></p></body></html>