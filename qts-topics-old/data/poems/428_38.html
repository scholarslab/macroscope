<!DOCTYPE HTML>
<html lang="en-US">
  <head>
    <meta charset="UTF-8">
    <title>428_38: 《郊陶潛體詩十六首》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>428_38: 《郊陶潛體詩十六首》白居易</p>
        <p>不動者厚地，不息者高天。無窮者日月，長在者山川。<br>松柏與龜鶴，其壽皆千年。嗟嗟群物中，而人獨不然。<br>早出向朝市，暮已歸下泉。形質及壽命，危脆若浮煙。<br>堯舜與周孔，古來稱聖賢。借問今何在，一去亦不還。<br>我無不死藥，萬萬隨化遷。所未定知者，修短遲速間。<br>幸及身健日，當歌一尊前。何必待人勸，持此自為歡。<br>翳翳逾月陰，沉沉連日雨。開簾望天色，黃雲暗如土。<br>行潦毀我墉，疾風壞我宇。蓬莠生庭院，泥塗失場圃。<br>村深絕賓客，窗晦無儔侶。盡日不下床，跳蛙時入戶。<br>出門無所往，入室還獨處。不以酒自娛，塊然與誰語。<br>朝飲一杯酒，冥心合元化。兀然無所思，日高尚閑臥。<br>暮讀一卷書，會意如嘉話。欣然有所遇，夜深猶獨坐。<br>又得琴上趣，安弦有餘暇。複多詩中狂，下筆不能罷。<br>唯茲三四事，持用度晝夜。所以陰雨中，經旬不出舍。<br>始悟獨往人，心安時亦過。<br>東家采桑婦，雨來苦愁悲。蔟蠶北堂前，雨冷不成絲。<br>西家荷鋤叟，雨來亦怨咨。種豆南山下，雨多落為萁。<br>而我獨何幸，醞酒本無期。及此多雨日，正遇新熟時。<br>開瓶瀉尊中，玉液黃金脂。持玩已可悅，歡嘗有餘滋。<br>一酌發好容，再酌開愁眉。連延四五酌，酣暢入四肢。<br>忽然遺我物，誰複分是非。是時連夕雨，酩酊無所知。<br>人心苦顛倒，反為憂者嗤。<br>朝亦獨醉歌，暮亦獨醉睡。未盡一壺酒，已成三獨醉。<br>勿嫌飲太少，且喜歡易致。一杯複兩杯，多不過三四。<br>便得心中適，盡忘身外事。更複強一杯，陶然遺萬累。<br>一飲一石者，徒以多為貴。及其酩酊時，與我亦無異。<br>笑謝多飲者，酒錢徒自費。<br>天秋無片雲，地靜無纖塵。團團新晴月，林外生白輪。<br>憶昨陰霖天，連連三四旬。賴逢家醞熟，不覺過朝昏。<br>私言雨霽後，可以罷餘尊。及對新月色，不醉亦愁人。<br>床頭殘酒榼，欲盡味彌淳。攜置南簷下，舉酌自殷勤。<br>清光入杯杓，白露生衣巾。乃知陰與晴，安可無此君。<br>我有樂府詩，成來人未聞。今宵醉有興，狂詠驚四鄰。<br>獨賞猶複爾，何況有交親。<br>中秋三五夜，明月在前軒。臨觴忽不飲，憶我平生歡。<br>我有同心人，邈邈崔與錢。我有忘形友，迢迢李與元。<br>或飛青雲上，或落江湖間。與我不相見，於今四五年。<br>我無縮地術，君非馭風仙。安得明月下，四人來晤言。<br>良夜信難得，佳期杳無緣。明月又不駐，漸下西南天。<br>豈無他時會，惜此清景前。<br>家醞飲已盡，村中無酒酤。坐愁今夜醒，其奈秋懷何。<br>有客忽叩門，言語一何佳。雲是南村叟，挈榼來相過。<br>且喜尊不燥，安問少與多。重陽雖已過，籬菊有殘花。<br>歡來苦晝短，不覺夕陽斜。老人勿遽起，且待新月華。<br>客去有餘趣，竟夕獨酣歌。<br>原生衣百結，顏子食一簞。歡然樂其志，有以忘饑寒。<br>今我何人哉，德不及先賢。衣食幸相屬，胡為不自安。<br>況茲清渭曲，居處安且閑。榆柳百餘樹，茅茨十數間。<br>寒負簷下日，熱濯澗底泉。日出猶未起，日入已複眠。<br>西風滿村巷，清涼八月天。但有雞犬聲，不聞車馬喧。<br>時傾一尊酒，坐望東南山。稚侄初學步，牽衣戲我前。<br>即此自可樂，庶幾顏與原。<br>湛湛尊中酒，有功不自伐。不伐人不知，我今代其說。<br>良將臨大敵，前驅千萬卒。一簞投河飲，赴死心如一。<br>壯士磨匕首，勇憤氣蓬勃。一酣忘報讎，四體如無骨。<br>東海殺孝婦，天旱逾年月。一酌酹其魂，通宵雨不歇。<br>咸陽秦獄氣，冤痛結為物。千歲不肯散，一沃亦銷失。<br>況茲兒女恨，及彼幽憂疾。快飲無不消，如霜得春日。<br>方知麹糵靈，萬物無與匹。<br>煙霞隔懸圃，風波限瀛洲。我豈不欲往，大海路阻修。<br>神仙但聞說，靈藥不可求。長生無得者，舉世如蜉蝣。<br>逝者不重回，存者難久留。踟躕未死間，何苦懷百憂。<br>念此忽內熱，坐看成白頭。舉杯還獨飲，顧影自獻酬。<br>心與口相約，未醉勿言休。今朝不盡醉，知有明朝不。<br>不見郭門外，累累墳與丘。月明愁殺人，黃蒿風颼颼。<br>死者若有知，悔不秉燭遊。<br>吾聞潯陽郡，昔有陶征君。愛酒不愛名，憂醒不憂貧。<br>嘗為彭澤令，在官才八旬。愀然忽不樂，掛印著公門。<br>口吟歸去來，頭戴漉酒巾。人吏留不得，直入故山雲。<br>歸來五柳下，還以酒養真。人間榮與利，擺落如泥塵。<br>先生去已久，紙墨有遺文。篇篇勸我飲，此外無所雲。<br>我從老大來，竊慕其為人。其他不可及，且效醉昏昏。<br>楚王疑忠臣，江南放屈平。晉朝輕高士，林下棄劉伶。<br>一人常獨醉，一人常獨醒。醒者多苦志，醉者多歡情。<br>歡情信獨善，苦志竟何成。兀傲甕間臥，憔悴澤畔行。<br>彼憂而此樂，道理甚分明。願君且飲酒，勿思身後名。<br>有一燕趙士，言貌甚奇瑰。日日酒家去，脫衣典數杯。<br>問君何落拓，雲僕生草萊。地寒命且薄，徒抱王佐才。<br>豈無濟時策，君門乏良媒。三獻寢不報，遲遲空手回。<br>亦有同門生，先升青雲梯。貴賤交道絕，朱門叩不開。<br>及歸種禾黍，三歲旱為災。入山燒黃白，一旦化為灰。<br>蹉跎五十餘，生世苦不諧。處處去不得，卻歸酒中來。<br>南巷有貴人，高蓋駟馬車。我問何所苦，四十垂白須。<br>答雲君不知，位重多憂虞。北裏有寒士，甕牖繩為樞。<br>出扶桑棗杖，入臥蝸牛廬。散賤無憂患，心安體亦舒。<br>東鄰有富翁，藏貨遍五都。東京收粟帛，西市鬻金珠。<br>朝營暮計算，晝夜不安居。西舍有貧者，匹婦配匹夫。<br>布裙行賃舂，裋褐坐傭書。以此求口食，一飽欣有餘。<br>貴賤與貧富，高下雖有殊。憂樂與利害，彼此不相逾。<br>是以達人觀，萬化同一途。但未知生死，勝負兩何如。<br>遲疑未知間，且以酒為娛。<br>濟水澄而潔，河水渾而黃。交流列四瀆，清濁不相傷。<br>太公戰牧野，伯夷餓首陽。同時號賢聖，進退不相妨。<br>謂天不愛民，胡為生稻粱。謂天果愛民，胡為生豺狼。<br>謂神福善人，孔聖竟棲遑。謂神禍淫人，暴秦終霸王。<br>顏回與黃憲，何辜早夭亡。蝮蛇與鴆鳥，何得壽延長。<br>物理不可測，神道亦難量。舉頭仰問天，天色但蒼蒼。<br>唯當多種黍，日醉手中觴。<br></p></body></html>