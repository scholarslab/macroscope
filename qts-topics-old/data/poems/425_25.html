<!DOCTYPE HTML>
<html lang="en-US">
  <head>
    <meta charset="UTF-8">
    <title>425_25: 《有木詩八首》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>425_25: 《有木詩八首》白居易</p>
        <p>有木名弱柳，結根近清池。風煙借顏色，雨露助華滋。<br>峨峨白雪花，嫋嫋青絲枝。漸密陰自庇，轉高梢四垂。<br>截枝扶為杖，軟弱不自持。折條用樊圃，柔脆非其宜。<br>為樹信可玩，論材何所施。可惜金堤地，栽之徒爾為。<br>有木名櫻桃，得地早滋茂。葉密獨承日，花繁偏受露。<br>迎風闇搖動，引鳥潛來去。鳥啄子難成，風來枝莫住。<br>低軟易攀玩，佳人屢回顧。色求桃李饒，心向松筠妒。<br>好是映牆花，本非當軒樹。所以姓蕭人，曾為伐櫻賦。<br>有木秋不凋，青青在江北。謂為洞庭橘，美人自移植。<br>上受顧盼恩，下勤澆溉力。實成乃是枳，臭苦不堪食。<br>物有似是者，真偽何由識。美人默無言，對之長歎息。<br>中含害物意，外矯淩霜色。仍向枝葉間，潛生刺如棘。<br>有木名杜梨，陰森覆丘壑。心蠹已空朽，根深尚盤薄。<br>狐媚言語巧，鳥妖聲音惡。憑此為巢穴，往來互棲托。<br>四傍五六本，葉枝相交錯。借問因何生，秋風吹子落。<br>為長社壇下，無人敢芟斫。幾度野火來，風回燒不著。<br>有木香苒苒，山頭生一蕟。主人不知名，移種近軒闥。<br>愛其有芳味，因以調麹糵。前後曾飲者，十人無一活。<br>豈徒悔封植，兼亦誤采掇。試問識藥人，始知名野葛。<br>年深已滋蔓，刀斧不可伐。何時猛風來，為我連根拔。<br>有木名水檉，遠望青童童。根株非勁挺，柯葉多蒙籠。<br>彩翠色如柏，鱗皴皮似松。為同松柏類，得列嘉樹中。<br>枝弱不勝雪，勢高常懼風。雪壓低還舉，風吹西複東。<br>柔芳甚楊柳，早落先梧桐。惟有一堪賞，中心無蠹蟲。<br>有木名淩霄，擢秀非孤標。偶依一株樹，遂抽百尺條。<br>托根附樹身，開花寄樹梢。自謂得其勢，無因有動搖。<br>一旦樹摧倒，獨立暫飄颻。疾風從東起，吹折不終朝。<br>朝為拂雲花，暮為委地樵。寄言立身者，勿學柔弱苗。<br>有木名丹桂，四時香馥馥。花團夜雪明，葉翦春雲綠。<br>風影清似水，霜枝冷如玉。獨佔小山幽，不容凡鳥宿。<br>匠人愛芳直，裁截為廈屋。幹細力未成，用之君自速。<br>重任雖大過，直心終不曲。縱非梁棟材，猶勝尋常木。<br></p></body></html>