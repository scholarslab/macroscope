<!DOCTYPE HTML>
<html lang="en-US">
  <head>
    <meta charset="UTF-8">
    <title>541_83: 《五言述德抒情詩一首四十韻獻上杜七兄僕射相公（杜悰）》李商隱</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>541_83: 《五言述德抒情詩一首四十韻獻上杜七兄僕射相公（杜悰）》李商隱</p>
        <p>帝作黃金闕，仙開白玉京。有人扶太極，惟嶽降元精。<br>耿賈官勳大，荀陳地望清。旗常懸祖德，甲令著嘉聲。<br>經出宣尼壁，書留晏子楹。武鄉傳陣法，踐土主文盟。<br>自昔流王澤，由來仗國楨。九河分合遝，一柱忽崢嶸。<br>得主勞三顧，驚人肯再鳴。碧虛天共轉，黃道日同行。<br>後飲曹參酒，先和傅說羹。即時賢路辟，此夜泰階平。<br>願保無疆福，將圖不朽名。率身期濟世，叩額慮興兵。<br>感念殽屍露，咨嗟趙卒坑。儻令安隱忍，何以贊貞明。<br>惡草雖當路，寒松實挺生。人言真可畏，公意本無爭。<br>故事留台閣，前驅且旆旌。芙蓉王儉府，楊柳亞夫營。<br>清嘯頻疏俗，高談屢析酲。過庭多令子，乞墅有名甥。<br>南詔應聞命，西山莫敢驚。寄辭收的博，端坐掃欃槍。<br>雅宴初無倦，長歌底有情。檻危春水暖，樓迥雪峰晴。<br>移席牽緗蔓，回橈撲絳英。誰知杜武庫，只見謝宣城。<br>有客趨高義，於今滯下卿。登門慚後至，置驛恐虛迎。<br>自是依劉表，安能比老彭。雕龍心已切，畫虎意何成。<br>豈有曾黔突，徒勞不倚衡。乘時乖巧宦，占象合艱貞。<br>廢忘淹中學，遲回穀口耕。悼傷潘岳重，樹立馬遷輕。<br>隴鳥悲丹觜，湘蘭怨紫莖。歸期過舊歲，旅夢繞殘更。<br>弱植叨華族，衰門倚外兄。欲陳勞者曲，未唱淚先橫。<br></p></body></html>