<!DOCTYPE HTML>
<html lang="en-US">
  <head>
    <meta charset="UTF-8">
    <title>610_3: 《太湖詩。入林屋洞》皮日休</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>610_3: 《太湖詩。入林屋洞》皮日休</p>
        <p>齋心已三日，筋骨如煙輕。腰下佩金獸，手中持火鈴。<br>幽塘四百里，中有日月精。連亙三十六，各各為玉京。<br>自非心至誠，必被神物烹。顧余慕大道，不能惜微生。<br>遂招放曠侶，同作幽憂行。其門才函丈，初若盤薄硎。<br>洞氣黑昳，苔發紅鬇鬡。試足值坎窞，低頭避崢嶸。<br>攀緣不知倦，怪異焉敢驚。匍匐一百步，稍稍策可橫。<br>忽然白蝙蝠，來撲松炬明。人語散澒洞，石響高玲玎。<br>腳底龍蛇氣，頭上波濤聲。有時若服匿，偪仄如見繃。<br>俄爾造平淡，豁然逢光晶。金堂似鐫出，玉座如琢成。<br>前有方丈沼，凝碧融人睛。雲漿湛不動，璚露涵而馨。<br>漱之恐減算，酌之必延齡。愁為三官責，不敢攜一。<br>昔雲夏後氏，于此藏真經。刻之以紫琳，秘之以丹瓊。<br>期之以萬祀，守之以百靈。焉得彼丈人，竊之不加刑。<br>石匱一以出，左神俄不扃。禹書既雲得，吳國由是傾。<br>蘚縫才半尺，中有怪物腥。欲去既嚄唶，將回又伶俜。<br>卻遵舊時道，半日出杳冥。屨泥惹石髓，衣濕沾雲英。<br>玄籙乏仙骨，青文無絳名。雖然入陰宮，不得朝上清。<br>對彼神仙窟，自厭濁俗形。卻憎造物者，遣我騎文星。<br></p></body></html>