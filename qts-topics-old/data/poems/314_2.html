<!DOCTYPE HTML>
<html lang="en-US">
  <head>
    <meta charset="UTF-8">
    <title>314_2: 《步虛詞十九首》韋渠牟</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>314_2: 《步虛詞十九首》韋渠牟</p>
        <p>玉簡真人降，金書道籙通。煙霞方蔽日，雲雨已生風。<br>四極威儀異，三天使命同。那將人世戀，不去上清宮。<br>羽駕正翩翩，雲鴻最自然。霞冠將月曉，珠佩與星連。<br>鏤玉留新訣，雕金得舊編。不知飛鸞鶴，更有幾人仙。<br>上帝求仙使，真符取玉郎。三才閑布象，二景郁生光。<br>騎吏排龍虎，笙歌走鳳凰。天高人不見，暗入白雲鄉。<br>鸞鶴共裴回，仙官使者催。香花三洞啟，風雨百神來。<br>鳳篆文初定，龍泥印已開。何須生羽翼，始得上瑤台。<br>羽節忽排煙，蘇君已得仙。命風驅日月，縮地走山川。<br>幾處留丹灶，何時種玉田。一朝騎白虎，直上紫微天。<br>靜發降靈香，思神意智長。虎存時促步，龍想更成章。<br>扣齒風雷響，挑燈日月光。仙雲在何處，仿佛滿空堂。<br>幾度遊三洞，何方召百神。風雲皆守一，龍虎亦全真。<br>執節仙童小，燒香玉女春。應須絕岩內，委曲問皇人。<br>上法杳無營，玄修似有情。道宮瓊作想，真帝玉為名。<br>召嶽馳旌節，驅雷發吏兵。雲車降何處，齋室有仙卿。<br>羽衛一何鮮，香雲起暮煙。方朝太素帝，更向玉清天。<br>鳳曲凝猶吹，龍驂儼欲前。真文幾時降，知在永和年。<br>大道何年學，真符此日催。還持金作印，未要玉為台。<br>羽節分明授，霞衣整頓裁。應緣五雲使，教上列仙來。<br>獨自授金書，蕭條詠紫虛。龍行還當馬，雲起自成車。<br>九轉風煙合，千年井灶餘。參差從太一，壽等混元初。<br>道學已通神，香花會女真。霞床珠鬥帳，金薦玉輿輪。<br>一室心偏靜，三天夜正春。靈官竟誰降，仙相有夫人。<br>上界有黃房，仙家道路長。神來知位次，樂變葉宮商。<br>競把琉璃盞，都傾白玉漿。霞衣最芬馥，蘇合是靈香。<br>珠佩紫霞纓，夫人會八靈。太霄猶有觀，絕宅豈無形。<br>暮雨裴回降，仙歌宛轉聽。誰逢玉妃輦，應檢九真經。<br>西海辭金母，東方拜木公。雲行疑帶雨，星步欲淩風。<br>羽袖揮丹鳳，霞巾曳彩虹。飄颻九霄外，下視望仙宮。<br>玉樹雜金花，天河織女家。月邀丹鳳舄，風送紫鸞車。<br>霧縠籠綃帶，雲屏列錦霞。瑤台千萬裏，不覺往來賒。<br>舞鳳淩天出，歌麟入夜聽。雲容衣眇眇，風韻曲泠泠。<br>扣齒端金簡，焚香檢玉經。仙宮知不遠，只近太微星。<br>紫府與玄洲，誰來物外遊。無煩騎白鹿，不用駕青牛。<br>金化顏應駐，雲飛鬢不秋。仍聞碧海上，更用玉為樓。<br>轡鶴複驂鸞，全家去不難。雞聲隨羽化，犬影入雲看。<br>釀玉當成酒，燒金且轉丹。何妨五色綬，次第給仙官。<br></p></body></html>