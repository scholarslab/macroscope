<!DOCTYPE HTML>
<html lang="en-US">
  <head>
    <meta charset="UTF-8">
    <title>450_3: 《想東遊五十韻》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>450_3: 《想東遊五十韻》白居易</p>
        <p>海內時無事，江南歲有秋。生民皆樂業，地主盡賢侯。<br>郊靜銷戎馬，城高逼鬥牛。平河七百里，沃壤二三州。<br>坐有湖山趣，行無風浪憂。食甯妨解纜，寢不廢乘流。<br>泉石諳天竺，煙霞識虎丘。餘芳認蘭澤，遺詠思蘋洲。<br>菡萏紅塗粉，菰蒲綠潑油。鱗差漁戶舍，綺錯稻田溝。<br>紫洞藏仙窟，玄泉貯怪湫。精神昂老鶴，姿彩媚潛虯。<br>靜閱天工妙，閑窺物狀幽。投竿出比目，擲果下獼猴。<br>味苦蓮心小，漿甜蔗節稠。橘苞從自結，藕孔是誰鎪。<br>逐日移潮信，隨風變棹謳。遞夫交烈火，候吏次鳴騶。<br>梵塔形疑踴，閶門勢欲浮。客迎攜酒榼，僧待置茶甌。<br>小宴閒談笑，初筵雅獻酬。稍催朱蠟炬，徐動碧牙籌。<br>圓醆飛蓮子，長裾曳石榴。柘枝隨畫鼓，調笑從香球。<br>幕颺雲飄檻，簾褰月露鉤。舞繁紅袖凝，歌切翠眉愁。<br>弦管甯容歇，杯盤未許收。良辰宜酩酊，卒歲好優遊。<br>鱠縷鮮仍細，蓴絲滑且柔。飽餐為日計，穩睡是身謀。<br>名愧空虛得，官知止足休。自嫌猶屑屑，眾笑大悠悠。<br>物表疏形役，人寰足悔尤。蛾須遠燈燭，兔勿近罝罘。<br>幻世春來夢，浮生水上漚。百憂中莫入，一醉外何求。<br>未死癡王湛，無兒老鄧攸。蜀琴安膝上，周易在床頭。<br>去去無程客，行行不系舟。勞君頻問訊，勸我少淹留。<br>雲雨多分散，關山苦阻修。一吟江月別，七見日星周。<br>珠玉傳新什，鵷鸞念故儔。懸旌心宛轉，束楚意綢繆。<br>驛舫妝青雀，官槽秣紫騮。鏡湖期遠泛，禹穴約冥搜。<br>預掃題詩壁，先開望海樓。飲思親履舄，宿憶並衾裯。<br>志氣吾衰也，風情子在不。應須相見後，別作一家遊。<br></p></body></html>