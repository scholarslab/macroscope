<!DOCTYPE HTML>
<html lang="en-US">
  <head>
    <meta charset="UTF-8">
    <title>225_48: 《秦州雜詩二十首》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>225_48: 《秦州雜詩二十首》杜甫</p>
        <p>滿目悲生事，因人作遠遊。遲回度隴怯，浩蕩及關愁。<br>水落魚龍夜，山空鳥鼠秋。西征問烽火，心折此淹留。<br>秦州山北寺，勝跡隗囂宮。苔蘚山門古，丹青野殿空。<br>月明垂葉露，雲逐渡溪風。清渭無情極，愁時獨向東。<br>州圖領同穀，驛道出流沙。降虜兼千帳，居人有萬家。<br>馬驕珠汗落，胡舞白蹄斜。年少臨洮子，西來亦自誇。<br>鼓角緣邊郡，川原欲夜時。秋聽殷地發，風散入雲悲。<br>抱葉寒蟬靜，歸來獨鳥遲。萬方聲一概，吾道竟何之。<br>南使宜天馬，由來萬匹強。浮雲連陣沒，秋草遍山長。<br>聞說真龍種，仍殘老驌驦。哀鳴思戰鬥，迥立向蒼蒼。<br>城上胡笳奏，山邊漢節歸。防河赴滄海，奉詔發金微。<br>士苦形骸黑，旌疏鳥獸稀。那聞往來戍，恨解鄴城圍。<br>莽莽萬重山，孤城山谷間。無風雲出塞，不夜月臨關。<br>屬國歸何晚，樓蘭斬未還。煙塵獨長望，衰颯正摧顏。<br>聞道尋源使，從天此路回。牽牛去幾許，宛馬至今來。<br>一望幽燕隔，何時郡國開。東征健兒盡，羌笛暮吹哀。<br>今日明人眼，臨池好驛亭。叢篁低地碧，高柳半天青。<br>稠疊多幽事，喧呼閱使星。老夫如有此，不異在郊坰。<br>雲氣接昆侖，涔涔塞雨繁。羌童看渭水，使客向河源。<br>煙火軍中幕，牛羊嶺上村。所居秋草淨，正閉小蓬門。<br>蕭蕭古塞冷，漠漠秋雲低。黃鵠翅垂雨，蒼鷹饑啄泥。<br>薊門誰自北，漢將獨征西。不意書生耳，臨衰厭鼓鼙。<br>山頭南郭寺，水號北流泉。老樹空庭得，清渠一邑傳。<br>秋花危石底，晚景臥鐘邊。俯仰悲身世，溪風為颯然。<br>傳道東柯谷，深藏數十家。對門藤蓋瓦，映竹水穿沙。<br>瘦地翻宜粟，陽坡可種瓜。船人近相報，但恐失桃花。<br>萬古仇池穴，潛通小有天。神魚人不見，福地語真傳。<br>近接西南境，長懷十九泉。何時一茅屋，送老白雲邊。<br>未暇泛滄海，悠悠兵馬間。塞門風落木，客舍雨連山。<br>阮籍行多興，龐公隱不還。東柯遂疏懶，休鑷鬢毛斑。<br>東柯好崖谷，不與眾峰群。落日邀雙鳥，晴天養片雲。<br>野人矜險絕，水竹會平分。采藥吾將老，兒童未遣聞。<br>邊秋陰易久，不復辨晨光。簷雨亂淋幔，山雲低度牆。<br>鸕鷀窺淺井，蚯蚓上深堂。車馬何蕭索，門前百草長。<br>地僻秋將盡，山高客未歸。塞雲多斷續，邊日少光輝。<br>警急烽常報，傳聞檄屢飛。西戎外甥國，何得迕天威。<br>鳳林戈未息，魚海路常難。候火雲烽峻，懸軍幕井幹。<br>風連西極動，月過北庭寒。故老思飛將，何時議築壇。<br>唐堯真自聖，野老複何知。曬藥能無婦，應門幸有兒。<br>藏書聞禹穴，讀記憶仇池。為報鴛行舊，鷦鷯在一枝。<br></p></body></html>