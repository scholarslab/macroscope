<!DOCTYPE HTML>
<html lang="en-US">
  <head>
    <meta charset="UTF-8">
    <title>162_21: 《上雲樂》李白</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>162_21: 《上雲樂》李白</p>
        <p>金天之西，白日所沒。康老胡雛，生彼月窟。巉岩容儀，<br>戍削風骨。碧玉炅炅雙目瞳，黃金拳拳兩鬢紅。<br>華蓋垂下睫，嵩嶽臨上唇。不睹詭譎貌，豈知造化神。<br>大道是文康之嚴父，元氣乃文康之老親。撫頂弄盤古，<br>推車轉天輪。雲見日月初生時，鑄冶火精與水銀。<br>陽烏未出谷，顧兔半藏身。女媧戲黃土，團作愚下人。<br>散在六合間，濛濛若沙塵。生死了不盡，<br>誰明此胡是仙真。西海栽若木，東溟植扶桑。<br>別來幾多時，枝葉萬里長。中國有七聖，半路頹洪荒。<br>陛下應運起，龍飛入咸陽。赤眉立盆子，白水興漢光。<br>叱吒四海動，洪濤為簸揚。舉足蹋紫微，天關自開張。<br>老胡感至德，東來進仙倡。五色師子，九苞鳳凰。<br>是老胡雞犬，鳴舞飛帝鄉。淋漓颯遝，進退成行。<br>能胡歌，獻漢酒。跪雙膝，立兩肘。散花指天舉素手。<br>拜龍顏，獻聖壽。北斗戾，南山摧。<br>天子九九八十一萬歲，長傾萬歲杯。<br></p></body></html>