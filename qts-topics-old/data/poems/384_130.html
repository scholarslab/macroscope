<!DOCTYPE HTML>
<html lang="en-US">
  <head>
    <meta charset="UTF-8">
    <title>384_130: 《贈殷山人》張籍</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>384_130: 《贈殷山人》張籍</p>
        <p>鬱鬱山中客，知名四十年。恓惶身獨隱，寂寞性應便。<br>世業公侯籍，生涯黍稷田。藤懸讀書帳，竹系網魚船。<br>已種千頭橘，新開數脈泉。閒遊攜酒遠，幽語向僧偏。<br>入洞題松過，看花選石眠。避喧長汩沒，逢勝即留連。<br>自古多高跡，如君少比肩。耕耘此辛苦，章句已流傳。<br>昔日交遊盛，當時省閣賢。同袍還共弊，連轡每推先。<br>講序居重席，群儒願執鞭。滿堂虛左待，眾目望喬遷。<br>才異時難用，情高道自全。畏人顏慘澹，疏物勢迍邅。<br>賢者聞知命，吾生複禮玄。深藏報恩劍，久緝養生篇。<br>憔悴眾夫笑，經過郡守憐。夕陽悲病鶴，霜氣動饑鸇。<br>處士誰能薦，窮途世所捐。伯鸞甘寄食，元淑苦無錢。<br>策蹇秋塵裏，吟詩黃葉前。故裘餘白領，廢瑟斷朱弦。<br>志氣終猶在，逍遙任自然。家貧念婚嫁，身老戀雲煙。<br>放逸棲岩鹿，清虛飲露蟬。鄭逃秦谷口，嚴愛越溪邊。<br>霄漢予猶阻，榮枯子不牽。山城一相遇，感激意難宣。<br></p></body></html>