<!DOCTYPE HTML>
<html lang="en-US">
  <head>
    <meta charset="UTF-8">
    <title>520_27: 《張好好詩》杜牧</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>520_27: 《張好好詩》杜牧</p>
        <p>君為豫章姝，十三才有餘。翠茁鳳生尾，丹葉蓮含跗。<br>高閣倚天半，章江聯碧虛。此地試君唱，特使華筵鋪。<br>主人顧四座，始訝來踟躕。吳娃起引贊，低徊映長裾。<br>雙鬟可高下，才過青羅襦。盼盼乍垂袖，一聲雛鳳呼。<br>繁弦迸關紐，塞管裂圓蘆。眾音不能逐，嫋嫋穿雲衢。<br>主人再三歎，謂言天下殊。贈之天馬錦，副以水犀梳。<br>龍沙看秋浪，明月游朱湖。自此每相見，三日已為疏。<br>玉質隨月滿，豔態逐春舒。絳唇漸輕巧，雲步轉虛徐。<br>旌旆忽東下，笙歌隨舳艫。霜凋謝樓樹，沙暖句溪蒲。<br>身外任塵土，樽前極歡娛。飄然集仙客，諷賦欺相如。<br>聘之碧瑤佩，載以紫雲車。洞閉水聲遠，月高蟾影孤。<br>爾來未幾歲，散盡高陽徒。洛城重相見，婥婥為當壚。<br>怪我苦何事，少年垂白須。朋遊今在否，落拓更能無。<br>門館慟哭後，水雲秋景初。斜日掛衰柳，涼風生座隅。<br>灑盡滿襟淚，短歌聊一書。<br></p></body></html>