<!DOCTYPE HTML>
<html lang="en-US">
  <head>
    <meta charset="UTF-8">
    <title>405_5: 《酬翰林白學士代書一百韻（此後江陵時作）》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>405_5: 《酬翰林白學士代書一百韻（此後江陵時作）》元稹</p>
        <p>昔歲俱充賦，同年遇有司。八人稱迥拔，兩郡濫相知。<br>逸驥初翻步，鞲鷹暫脫羈。遠途憂地窄，高視覺天卑。<br>併入紅蘭署，偏親白玉規。近朱憐冉冉，伐木願偲偲。<br>魚魯非難識，鉛黃自懶持。心輕馬融帳，謀奪子房帷。<br>秀髮幽岩電，清澄隘岸陂。九霄排直上，萬里整前期。<br>勇贈棲鸞句，慚當古井詩。多聞全受益，擇善頗相師。<br>脫俗殊常調，潛工大有為。還醇憑酎酒，運智托圍棋。<br>情會招車胤，閑行覓戴逵。僧餐月燈閣，醵宴劫灰池。<br>勝概爭先到，篇章競出奇。輸贏論破的，點竄肯容絲。<br>山岫當街翠，牆花拂面枝。鶯聲愛嬌小，燕翼玩逶迤。<br>轡為逢車緩，鞭緣趁伴施。密攜長上樂，偷宿靜坊姬。<br>僻性慵朝起，新晴助晚嬉。相歡常滿目，別處鮮開眉。<br>翰墨題名盡，光陰聽話移。綠袍因醉典，烏帽逆風遺。<br>暗插輕籌箸，仍提小屈卮。本弦才一舉，下口已三遲。<br>逃席沖門出，歸倡借馬騎。狂歌繁節亂，醉舞半衫垂。<br>散漫紛長薄，邀遮守隘岐。幾遭朝士笑，兼任巷童隨。<br>苟務形骸達，渾將性命推。何曾愛官序，不省計家資。<br>忽悟成虛擲，翻然歎未宜。使回耽樂事，堅赴策賢時。<br>寢食都忘倦，園廬遂絕窺。勞神甘戚戚，攻短過孜孜。<br>葉怯穿楊箭，囊藏透穎錐。超遙望雲雨，擺落占泉坻。<br>略削荒涼苑，搜求激直詞。那能作牛後，更擬助洪基。<br>唱第聽雞集，趨朝忘馬疲。內人輿禦案，朝景麗神旗。<br>首被呼名姓，多慚冠等衰。千官容眷盼，五色照離披。<br>鵷侶從茲洽，鷗情轉自縻。分張殊品命，中外卻驅馳。<br>出入稱金籍，東西侍碧墀。鬥班雲洶湧，開扇雉參差。<br>切愧尋常質，親瞻咫尺姿。日輪光照耀，龍服瑞葳蕤。<br>誓欲通愚謇，生憎效喔咿。佞存真妾婦，諫死是男兒。<br>便殿承偏召，權臣懼撓私。廟堂雖稷契，城社有狐狸。<br>似錦言應巧，如弦數易欺。敢嗟身暫黜，所恨政無毗。<br>謬辱良由此，升騰亦在斯。再令陪憲禁，依舊履阽危。<br>使蜀常綿遠，分台更嶮巇。匿奸勞發掘，破黨惡持疑。<br>斧刃迎皆碎，盤牙老未萎。乍能還帝笏，詎忍折吾支。<br>虎尾元來險，圭文卻類疵。浮榮齊壤芥，閒氣詠江蘺。<br>闕下殷勤拜，樽前嘯傲辭。飄沈委蓬梗，忠信敵蠻夷。<br>戲誚青雲驛，譏題皓發祠。貪過穀隱寺，留讀峴山碑。<br>草沒章台址，堤橫楚澤湄。野蓮侵稻隴，亞柳壓城陴。<br>遇物傷凋換，登樓思漫彌。金攢嫩柳丁，瑿泛遠鸕鷀。<br>仰竹藤纏屋，苫茆荻補籬。面梨通蒂朽，火米帶芒炊。<br>葦筍針筒束，鯾魚箭羽鬐。芋羹真底可，鱸鱠漫勞思。<br>北渚銷魂望，南風著骨吹。度梅衣色漬，食稗馬蹄羸。<br>院榷和泥堿，官酤小麹醨。訛音煩繳繞，輕俗醜威儀。<br>樹罕貞心柏，畦豐衛足葵。坳窪饒3矮，遊惰壓庸緇。<br>病賽烏稱鬼，巫占瓦代龜。連陰蛙張王，瘴瘧雪治醫。<br>我正窮於是，君寧念及茲。一篇從日下，雙鯉送天涯。<br>坐捧迷前席，行吟忘結綦。匡床鋪錯繡，幾案踴靈芝。<br>形影同初合，參商喻此離。扇因秋棄置，鏡異月盈虧。<br>壯志誠難奪，良辰豈複追。甯牛終夜永，潘鬢去年衰。<br>溟渤深那測，穹蒼意在誰。馭方輕騕嫋，車肯重辛夷。<br>臥轍希濡沫，低顏受頷頤。世情焉足怪，自省固堪悲。<br>溷鼠虛求潔，籠禽方訝饑。猶勝憶黃犬，幸得早圖之。<br>　</p></body></html>