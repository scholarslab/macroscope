<!DOCTYPE HTML>
<html lang="en-US">
  <head>
    <meta charset="UTF-8">
    <title>422_38: 《會真詩三十韻》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>422_38: 《會真詩三十韻》元稹</p>
        <p>微月透簾櫳，螢光度碧空。遙天初縹緲，低樹漸蔥蘢。<br>龍吹過庭竹，鸞歌拂井桐。羅綃垂薄霧，環佩響輕風。<br>絳節隨金母，雲心捧玉童。更深人悄悄，晨會雨濛濛。<br>珠瑩光文履，花明隱繡櫳。寶釵行彩鳳，羅帔掩丹虹。<br>言自瑤華浦，將朝碧帝宮。因游李城北，偶向宋家東。<br>戲調初微拒，柔情已暗通。低鬟蟬影動，回步玉塵蒙。<br>轉面流花雪，登床抱綺叢。鴛鴦交頸舞，翡翠合歡籠。<br>眉黛羞頻聚，朱唇暖更融。氣清蘭蕊馥，膚潤玉肌豐。<br>無力慵移腕，多嬌愛斂躬。汗光珠點點，發亂綠松松。<br>方喜千年會，俄聞五夜窮。留連時有限，繾綣意難終。<br>慢臉含愁態，芳詞誓素衷。贈環明運合，留結表心同。<br>啼粉流清鏡，殘燈繞暗蟲。華光猶冉冉，旭日漸曈曈。<br>警乘還歸洛，吹簫亦上嵩。衣香猶染麝，枕膩尚殘紅。<br>冪冪臨塘草，飄飄思渚蓬。素琴鳴怨鶴，清漢望歸鴻。<br>海闊誠難度，天高不易沖。行雲無處所，蕭史在樓中。<br></p></body></html>