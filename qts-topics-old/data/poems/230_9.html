<!DOCTYPE HTML>
<html lang="en-US">
  <head>
    <meta charset="UTF-8">
    <title>230_9: 《解悶十二首》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>230_9: 《解悶十二首》杜甫</p>
        <p>草閣柴扉星散居，浪翻江黑雨飛初。<br>山禽引子哺紅果，溪友得錢留白魚。<br>商胡離別下揚州，憶上西陵故驛樓。<br>為問淮南米貴賤，老夫乘興欲東流。<br>一辭故國十經秋，每見秋瓜憶故丘。<br>今日南湖采薇蕨，何人為覓鄭瓜州。<br>沈范早知何水部，曹劉不待薛郎中。<br>獨當省署開文苑，兼泛滄浪學釣翁。<br>李陵蘇武是吾師，孟子論文更不疑。<br>一飯未曾留俗客，數篇今見古人詩。<br>複憶襄陽孟浩然，清詩句句盡堪傳。<br>即今耆舊無新語，漫釣槎頭縮頸鯿。<br>陶冶性靈在底物，新詩改罷自長吟。<br>孰知二謝將能事，頗學陰何苦用心。<br>不見高人王右丞，藍田丘壑漫寒藤。<br>最傳秀句寰區滿，未絕風流相國能。<br>先帝貴妃今寂寞，荔枝還複入長安。<br>炎方每續朱櫻獻，玉座應悲白露團。<br>憶過瀘戎摘荔枝，青峰隱映石逶迤。<br>京中舊見無顏色，紅顆酸甜只自知。<br>翠瓜碧李沈玉甃，赤梨葡萄寒露成。<br>可憐先不異枝蔓，此物娟娟長遠生。<br>側生野岸及江蒲，不熟丹宮滿玉壺。<br>雲壑布衣駘背死，勞生重馬翠眉須。<br></p></body></html>