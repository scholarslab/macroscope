<!DOCTYPE HTML>
<html lang="en-US">
  <head>
    <meta charset="UTF-8">
    <title>138_4: 《同諸公秋日游昆明池思古》儲光羲</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>138_4: 《同諸公秋日游昆明池思古》儲光羲</p>
        <p>僕人理車騎，西出金光逵。蒼蒼白帝郊，我將游靈池。<br>太陰連晦朔，雨與天根違。淒風披田原，橫汙益山陂。<br>農畯盡顛沛，顧望稼穡悲。皇靈惻群甿，神政張天維。<br>坤紀戮屏翳，元綱扶逶迤。回塘清滄流，大曜懸金暉。<br>秋色浮渾沌，清光隨漣漪。豫章盡莓苔，柳杞成枯枝。<br>驟聞漢天子，征彼西南夷。伐棘開洪淵，秉旄訓我師。<br>震雲靈鼉鼓，照水蛟龍旗。銳士千萬人，猛氣如熊羆。<br>刑罰一以正，干戈自有儀。坐作河漢傾，進退樓船飛。<br>羽發鴻雁落，檜動芙蓉披。峨峨三雲宮，肅肅振旅歸。<br>惡德忽小丑，器用窮地貲。上兵貴伐謀，此道不能為。<br>籲哉蒸人苦，始曰征伐非。穆穆軒轅朝，耀德守方陲。<br>君臣日安閒，遠近無怨思。石鯨既蹭蹬，女牛亦流離。<br>猵獺遊渚隅，葭蘆生漘湄。坎埳四十裏，填遊今已微。<br>江伯方翱翔，天吳亟往來。桑榆慘無色，佇立暮霏霏。<br>老幼樵木還，賓從回鞿羈。帝夢鮮魚索，明月當報時。<br></p></body></html>