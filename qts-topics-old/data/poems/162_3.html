<!DOCTYPE HTML>
<html lang="en-US">
  <head>
    <meta charset="UTF-8">
    <title>162_3: 《蜀道難》李白</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>162_3: 《蜀道難》李白</p>
        <p>噫籲戲危乎高哉，蜀道之難難於上青天。蠶叢及魚鳧，<br>開國何茫然。爾來四萬八千歲，不與秦塞通人煙。<br>西當太白有鳥道，可以橫絕峨眉顛。地崩山摧壯士死，<br>然後天梯石棧相鉤連。上有六龍回日之高標，<br>下有沖波逆折之回川。黃鶴之飛尚不得過，<br>猿猱欲度愁攀援。青泥何盤盤，百步九折縈岩巒。<br>捫參曆井仰脅息，以手撫膺坐長歎。問君西遊何時還，<br>畏途巉岩不可攀。但見悲鳥號古木，雄飛雌從繞林間。<br>又聞子規啼夜月，愁空山。蜀道之難難於上青天，<br>使人聽此凋朱顏。連峰去天不盈尺，枯松倒掛倚絕壁。<br>飛湍瀑流爭喧豗，砯崖轉石萬壑雷。其險也如此，<br>嗟爾遠道之人胡為乎來哉。劍閣崢嶸而崔嵬，一夫當關，<br>萬夫莫開。所守或匪親，化為狼與豺。朝避猛虎，<br>夕避長蛇。磨牙吮血，殺人如麻。錦城雖雲樂，<br>不如早還家。蜀道之難難於上青天，側身西望長咨嗟。<br></p></body></html>