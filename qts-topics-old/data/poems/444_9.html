<!DOCTYPE HTML>
<html lang="en-US">
  <head>
    <meta charset="UTF-8">
    <title>444_9: 《霓裳羽衣歌（和微之）》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>444_9: 《霓裳羽衣歌（和微之）》白居易</p>
        <p>我昔元和侍憲皇，曾陪內宴宴昭陽。千歌百舞不可數，<br>就中最愛霓裳舞。舞時寒食春風天，玉鉤欄下香案前。<br>案前舞者顏如玉，不著人家俗衣服。虹裳霞帔步搖冠，<br>鈿瓔累累佩珊珊。娉婷似不任羅綺，顧聽樂懸行複止。<br>磬簫箏笛遞相攙，擊擫彈吹聲邐迤。散序六奏未動衣，<br>陽臺宿雲慵不飛。中序擘騞初入拍，秋竹竿裂春冰拆。<br>飄然轉旋回雪輕，嫣然縱送游龍驚。小垂手後柳無力，<br>斜曳裾時雲欲生。煙蛾斂略不勝態，風袖低昂如有情。<br>上元點鬟招萼綠，王母揮袂別飛瓊。繁音急節十二遍，<br>跳珠撼玉何鏗錚。翔鸞舞了卻收翅，唳鶴曲終長引聲。<br>當時乍見驚心目，凝視諦聽殊未足。一落人間八九年，<br>耳冷不曾聞此曲。湓城但聽山魈語，巴峽唯聞杜鵑哭。<br>移領錢唐第二年，始有心情問絲竹。玲瓏箜篌謝好箏，<br>陳寵觱栗沈平笙。清弦脆管纖纖手，教得霓裳一曲成。<br>虛白亭前湖水畔，前後祗應三度按。便除庶子拋卻來，<br>聞道如今各星散。今年五月至蘇州，朝鐘暮角催白頭。<br>貪看案牘常侵夜，不聽笙歌直到秋。秋來無事多閑悶，<br>忽憶霓裳無處問。聞君部內多樂徒，問有霓裳舞者無。<br>答雲七縣十萬戶，無人知有霓裳舞。唯寄長歌與我來，<br>題作霓裳羽衣譜。四幅花箋碧間紅，霓裳實錄在其中。<br>千姿萬狀分明見，恰與昭陽舞者同。眼前仿佛睹形質，<br>昔日今朝想如一。疑從魂夢呼召來，似著丹青圖寫出。<br>我愛霓裳君合知，發于歌詠形於詩。君不見我歌雲，<br>驚破霓裳羽衣曲。又不見我詩雲，曲愛霓裳未拍時。<br>由來能事皆有主，楊氏創聲君造譜。君言此舞難得人，<br>須是傾城可憐女。吳妖小玉飛作煙，越豔西施化為土。<br>嬌花巧笑久寂寥，娃館苧蘿空處所。如君所言誠有是，<br>君試從容聽我語。若求國色始翻傳，但恐人間廢此舞。<br>妍媸優劣寧相遠，大都只在人抬舉。李娟張態君莫嫌，<br>亦擬隨宜且教取。<br></p></body></html>