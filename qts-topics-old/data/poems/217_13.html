<!DOCTYPE HTML>
<html lang="en-US">
  <head>
    <meta charset="UTF-8">
    <title>217_13: 《北征》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>217_13: 《北征》杜甫</p>
        <p>皇帝二載秋，閏八月初吉。杜子將北征，蒼茫問家室。<br>維時遭艱虞，朝野少暇日。顧慚恩私被，詔許歸蓬蓽。<br>拜辭詣闕下，怵惕久未出。雖乏諫諍姿，恐君有遺失。<br>君誠中興主，經緯固密勿。東胡反未已，臣甫憤所切。<br>揮涕戀行在，道途猶恍惚。乾坤含瘡痍，憂虞何時畢。<br>靡靡逾阡陌，人煙眇蕭瑟。所遇多被傷，呻吟更流血。<br>回首鳳翔縣，旌旗晚明滅。前登寒山重，屢得飲馬窟。<br>邠郊入地底，涇水中蕩潏。猛虎立我前，蒼崖吼時裂。<br>菊垂今秋花，石戴古車轍。青雲動高興，幽事亦可悅。<br>山果多瑣細，羅生雜橡栗。或紅如丹砂，或黑如點漆。<br>雨露之所濡，甘苦齊結實。緬思桃源內，益歎身世拙。<br>坡陀望鄜畤，岩穀互出沒。我行已水濱，我僕猶木末。<br>鴟鳥鳴黃桑，野鼠拱亂穴。夜深經戰場，寒月照白骨。<br>潼關百萬師，往者散何卒。遂令半秦民，殘害為異物。<br>況我墮胡塵，及歸盡華髮。經年至茅屋，妻子衣百結。<br>慟哭松聲回，悲泉共幽咽。平生所嬌兒，顏色白勝雪。<br>見耶背面啼，垢膩腳不襪。床前兩小女，補綻才過膝。<br>海圖坼波濤，舊繡移曲折。天吳及紫鳳，顛倒在裋褐。<br>老夫情懷惡，嘔泄臥數日。那無囊中帛，救汝寒凜栗。<br>粉黛亦解苞，衾裯稍羅列。瘦妻面複光，癡女頭自櫛。<br>學母無不為，曉妝隨手抹。移時施朱鉛，狼藉畫眉闊。<br>生還對童稚，似欲忘饑渴。問事競挽須，誰能即嗔喝。<br>翻思在賊愁，甘受雜亂聒。新歸且慰意，生理焉能說。<br>至尊尚蒙塵，幾日休練卒。仰觀天色改，坐覺祆氣豁。<br>陰風西北來，慘澹隨回鶻。其王願助順，其俗善馳突。<br>送兵五千人，驅馬一萬匹。此輩少為貴，四方服勇決。<br>所用皆鷹騰，破敵過箭疾。聖心頗虛佇，時議氣欲奪。<br>伊洛指掌收，西京不足拔。官軍請深入，蓄銳何俱發。<br>此舉開青徐，旋瞻略恒碣。昊天積霜露，正氣有肅殺。<br>禍轉亡胡歲，勢成擒胡月。胡命其能久，皇綱未宜絕。<br>憶昨狼狽初，事與古先別。奸臣竟菹醢，同惡隨蕩析。<br>不聞夏殷衰，中自誅褒妲。周漢獲再興，宣光果明哲。<br>桓桓陳將軍，仗鉞奮忠烈。微爾人盡非，於今國猶活。<br>淒涼大同殿，寂寞白獸闥。都人望翠華，佳氣向金闕。<br>園陵固有神，掃灑數不缺。煌煌太宗業，樹立甚宏達。<br></p></body></html>