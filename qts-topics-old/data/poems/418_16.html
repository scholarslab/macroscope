<!DOCTYPE HTML>
<html lang="en-US">
  <head>
    <meta charset="UTF-8">
    <title>418_16: 《出門行》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>418_16: 《出門行》元稹</p>
        <p>兄弟同出門，同行不同志。淒淒分歧路，各各營所為。<br>兄上荊山巔，翻石辨虹氣。弟沉滄海底，偷珠待龍睡。<br>出門不數年，同歸亦同遂。俱用私所珍，升沉自茲異。<br>獻珠龍王宮，值龍覓珠次。但喜複得珠，不求珠所自。<br>酬客雙龍女，授客六龍轡。遣充行雨神，雨澤隨客意。<br>雩夏鐘鼓繁，秋玉帛積。彩色畫廊廟，奴僮被珠翠。<br>驥騄千萬雙，鴛鴦七十二。言者未搖舌，無人敢輕議。<br>其兄因獻璞，再刖不履地。門戶親戚疏，匡床妻妾棄。<br>銘心有所待，視足無所愧。持璞自枕頭，淚痕雙血漬。<br>一朝龍醒寤，本問偷珠事。因知行雨偏，妻子五刑備。<br>仁兄捧屍哭，勢友掉頭諱。喪車黔首葬，吊客青蠅至。<br>楚有望氣人，王前忽長跪。賀王得貴寶，不遠王所蒞。<br>求之果如言，剖出浮筠膩。白珩無顏色，垂棘有瑕累。<br>在楚裂地封，入趙連城貴。秦遣李斯書，書為傳國瑞。<br>秦亡漢魏傳，傳者得神器。卞和名永永，與寶不相墜。<br>勸爾出門行，行難莫行易。易得還易失，難同亦難離。<br>善賈識貪廉，良田無稙穉。磨劍莫磨錐，磨錐成小利。<br></p></body></html>