<!DOCTYPE HTML>
<html lang="en-US">
  <head>
    <meta charset="UTF-8">
    <title>171_10: 《贈友人三首》李白</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>171_10: 《贈友人三首》李白</p>
        <p>蘭生不當戶，別是閒庭草。夙被霜露欺，紅榮已先老。<br>謬接瑤華枝，結根君王池。顧無馨香美，叨沐清風吹。<br>餘芳若可佩，卒歲長相隨。<br>袖中趙匕首，買自徐夫人。玉匣閉霜雪，經燕複曆秦。<br>其事竟不捷，淪落歸沙塵。持此願投贈，與君同急難。<br>荊卿一去後，壯士多摧殘。長號易水上，為我揚波瀾。<br>鑿井當及泉，張帆當濟川。廉夫唯重義，駿馬不勞鞭。<br>人生貴相知，何必金與錢。<br>慢世薄功業，非無胸中畫。謔浪萬古賢，以為兒童劇。<br>立產如廣費，匡君懷長策。但苦山北寒，誰知道南宅。<br>歲酒上逐風，霜鬢兩邊白。蜀主思孔明，晉家望安石。<br>時人列五鼎，談笑期一擲。虎伏被胡塵，漁歌游海濱。<br>弊裘恥妻嫂，長劍托交親。夫子秉家義，群公難與鄰。<br>莫持西江水，空許東溟臣。他日青雲去，黃金報主人。<br></p></body></html>