<!DOCTYPE HTML>
<html lang="en-US">
  <head>
    <meta charset="UTF-8">
    <title>261_1: 《寄李白》任華</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>261_1: 《寄李白》任華</p>
        <p>古來文章有能奔逸氣，聳高格，清人心神，驚人魂魄。<br>我聞當今有李白，大獵賦，鴻猷文；嗤長卿，笑子雲。<br>班張所作瑣細不入耳，未知卿雲得在嗤笑限。登廬山，<br>觀瀑布，海風吹不斷，江月照還空，餘愛此兩句；<br>登天臺，望渤海，雲垂大鵬飛，山壓巨鼇背，<br>斯言亦好在。至於他作多不拘常律，振擺超騰，<br>既俊且逸。或醉中操紙，或興來走筆。手下忽然片雲飛，<br>眼前劃見孤峰出。而我有時白日忽欲睡，<br>睡覺欻然起攘臂。任生知有君，君也知有任生未？中間聞道在長安，及餘戾止，君已江東訪元丹，<br>邂逅不得見君面。每常把酒，向東望良久。<br>見說往年在翰林，胸中矛戟何森森。新詩傳在宮人口，<br>佳句不離明主心。身騎天馬多意氣，目送飛鴻對豪貴。<br>承恩召入凡幾回，待詔歸來仍半醉。權臣妒盛名，<br>群犬多吠聲。有敕放君卻歸隱淪處，高歌大笑出關去。<br>且向東山為外臣，諸侯交迓馳朱輪。白璧一雙買交者，<br>黃金百鎰相知人。平生傲岸其志不可測；數十年為客，<br>未嘗一日低顏色。八詠樓中坦腹眠，五侯門下無心憶。<br>繁花越臺上，細柳吳宮側。綠水青山知有君，<br>白雲明月偏相識，養高兼養閑，可望不可攀。<br>莊周萬物外，範蠡五湖間。人傳訪道滄海上，<br>丁令王喬每往還。蓬萊徑是曾到來，方丈豈唯方一丈。<br>伊餘每欲乘興往相尋，江湖擁隔勞寸心。<br>今朝忽遇東飛翼，寄此一章表胸臆。倘能報我一片言，<br>但訪任華有人識。<br></p></body></html>