<!DOCTYPE HTML>
<html lang="en-US">
  <head>
    <meta charset="UTF-8">
    <title>662_27: 《中元甲子以辛醜駕幸蜀四首（第五首一作偶懷）》羅隱</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>662_27: 《中元甲子以辛醜駕幸蜀四首（第五首一作偶懷）》羅隱</p>
        <p>子儀不起渾瑊亡，西幸誰人從武皇。四海為家雖未遠，<br>九州多事竟難防。已聞旰食思真將，會待畋游致假王。<br>應感兩朝巡狩跡，綠槐端正驛荒涼。<br>爪牙柱石兩俱銷，一點渝塵九土搖。敢恨甲兵為棄物，<br>所嗟流品誤清朝。幾時睿算殲張角，何處愚人戴隗囂。<br>跪望嵕山重啟告，可能餘烈不勝妖。<br>邪氣奔屯瑞氣移，清平過盡到艱危。縱饒犬彘迷常理，<br>不奈豺狼幸此時。九廟有靈思李令，三川悲憶恨張儀。<br>可憐一曲還京樂，重對紅蕉教蜀兒。<br>白丁攘臂犯長安，翠輦蒼黃路屈盤。丹鳳有情塵外遠，<br>玉龍無跡渡頭寒。靜憐貴族謀身易，危惜文皇創業難。<br>不將不侯何計是，釣魚船上淚闌幹。<br></p></body></html>