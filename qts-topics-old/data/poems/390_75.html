<!DOCTYPE HTML>
<html lang="en-US">
  <head>
    <meta charset="UTF-8">
    <title>390_75: 《南園十三首》李賀</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>390_75: 《南園十三首》李賀</p>
        <p>花枝草蔓眼中開，小白長紅越女腮。<br>可憐日暮嫣香落，嫁與春風不用媒。<br>宮北田塍曉氣酣，黃桑飲露窣宮簾。<br>長腰健婦偷攀折，將喂吳王八繭蠶。<br>竹裏繰絲挑網車，青蟬獨噪日光斜。<br>桃膠迎夏香琥珀，自課越傭能種瓜。<br>三十未有二十餘，白日長饑小甲蔬。<br>橋頭長老相哀念，因遺戎韜一卷書。<br>男兒何不帶吳鉤，收取關山五十州。<br>請君暫上淩煙閣，若個書生萬戶侯。<br>尋章摘句老雕蟲，曉月當簾掛玉弓。<br>不見年年遼海上，文章何處哭秋風。<br>長卿牢落悲空舍，曼倩詼諧取自容。<br>見買若耶溪水劍，明朝歸去事猿公。<br>春水初生乳燕飛，黃蜂小尾撲花歸。<br>窗含遠色通書幌，魚擁香鉤近石磯。<br>泉沙軟臥鴛鴦暖，曲岸回篙舴艋遲。<br>瀉酒木欄椒葉蓋，病容扶起種菱絲。<br>邊讓今朝憶蔡邕，無心裁曲臥春風。<br>舍南有竹堪書字，老去溪頭作釣翁。<br>長巒穀口倚嵇家，白晝千峰老翠華。<br>自履藤鞋收石蜜，手牽苔絮長蓴花。<br>松溪黑水新龍卵，桂洞生硝舊馬牙。<br>誰遣虞卿裁道帔，輕綃一匹染朝霞。<br>小樹開朝徑，長茸濕夜煙。柳花驚雪浦，麥雨漲溪田。<br>古刹疏鐘度，遙嵐破月懸。沙頭敲石火，燒竹照漁船。<br></p></body></html>