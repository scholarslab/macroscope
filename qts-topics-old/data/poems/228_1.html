<!DOCTYPE HTML>
<html lang="en-US">
  <head>
    <meta charset="UTF-8">
    <title>228_1: 《傷春五首（巴閬僻遠傷春罷始知春前已收宮闕）》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>228_1: 《傷春五首（巴閬僻遠傷春罷始知春前已收宮闕）》杜甫</p>
        <p>天下兵雖滿，春光日自濃。西京疲百戰，北闕任群凶。<br>關塞三千里，煙花一萬重。蒙塵清路急，禦宿且誰供。<br>殷複前王道，周遷舊國容。蓬萊足雲氣，應合總從龍。<br>鶯入新年語，花開滿故枝。天青風卷幔，草碧水通池。<br>牢落官軍速，蕭條萬事危。鬢毛元自白，淚點向來垂。<br>不是無兄弟，其如有別離。巴山春色靜，北望轉逶迤。<br>日月還相鬥，星辰屢合圍。不成誅執法，焉得變危機。<br>大角纏兵氣，鉤陳出帝畿。煙塵昏禦道，耆舊把天衣。<br>行在諸軍闕，來朝大將稀。賢多隱屠釣，王肯載同歸。<br>再有朝廷亂，難知消息真。近傳王在洛，複道使歸秦。<br>奪馬悲公主，登車泣貴嬪。蕭關迷北上，滄海欲東巡。<br>敢料安危體，猶多老大臣。豈無嵇紹血，沾灑屬車塵。<br>聞說初東幸，孤兒卻走多。難分太倉粟，競棄魯陽戈。<br>胡虜登前殿，王公出禦河。得無中夜舞，誰憶大風歌。<br>春色生烽燧，幽人泣薜蘿。君臣重修德，猶足見時和。<br></p></body></html>