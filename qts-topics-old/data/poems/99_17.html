<!DOCTYPE HTML>
<html lang="en-US">
  <head>
    <meta charset="UTF-8">
    <title>99_17: 《稍秋曉坐閣，遇舟東下揚州，即事寄上族父江陽令》盧僎</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>99_17: 《稍秋曉坐閣，遇舟東下揚州，即事寄上族父江陽令》盧僎</p>
        <p>虎嘯山城晚，猿鳴江樹秋。紅林架落照，青峽送歸流。<br>歸流赴淮海，征帆下揚州。族父江陽令，盛業繼前修。<br>文掩崔亭伯，德齊陳太丘。時哉惜未與，千載且為儔。<br>憶昔山陽會，長懷東上游。稱觴阮林下，賦雪謝庭幽。<br>道濃禮自略，氣舒文轉遒。高情薄雲漢，酣態坐芳洲。<br>接席複連軫，出入陪華輈。獨善與兼濟，語默奉良籌。<br>歲月歡無已，風雨暗颼颼。掌憲時持節，為邦邈海頭。<br>子人惠雖樹，蒼生望且留。微躬趨直道，神甸忝清猷。<br>仙台適西步，蠻徼忽南浮。宇內皆安樂，天涯獨遠投。<br>忠信徒堅仗，神明豈默酬。觀生海漫漫，稽命天悠悠。<br>雲昏巴子峽，月遠吳王樓。懷昔明不寐，悲令歲屬周。<br>喟無排雲翮，暫得抒離憂。空灑沾紅淚，萬里逐行舟。<br></p></body></html>