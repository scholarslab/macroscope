<!DOCTYPE HTML>
<html lang="en-US">
  <head>
    <meta charset="UTF-8">
    <title>424_32: 《傷唐衢二首》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>424_32: 《傷唐衢二首》白居易</p>
        <p>自我心存道，外物少能逼。常排傷心事，不為長歎息。<br>忽聞唐衢死，不覺動顏色。悲端從東來，觸我心惻惻。<br>伊昔未相知，偶遊滑台側。同宿李翱家，一言如舊識。<br>酒酣出送我，風雪黃河北。日西並馬頭，語別至昏黑。<br>君歸向東鄭，我來游上國。交心不交面，從此重相憶。<br>憐君儒家子，不得詩書力。五十著青衫，試官無祿食。<br>遺文僅千首，六義無差忒。散在京洛間，何人為收拾。<br>憶昨元和初，忝備諫官位。是時兵革後，生民正憔悴。<br>但傷民病痛，不識時忌諱。遂作秦中吟，一吟悲一事。<br>貴人皆怪怒，閒人亦非訾。天高未及聞，荊棘生滿地。<br>惟有唐衢見，知我平生志。一讀興歎嗟，再吟垂涕泗。<br>因和三十韻，手題遠緘寄。致吾陳杜間，賞愛非常意。<br>此人無複見，此詩猶可貴。今日開篋看，蠹魚損文字。<br>不知何處葬，欲問先歔欷。終去哭墳前，還君一掬淚。<br></p></body></html>