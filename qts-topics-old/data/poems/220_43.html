<!DOCTYPE HTML>
<html lang="en-US">
  <head>
    <meta charset="UTF-8">
    <title>220_43: 《草堂》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>220_43: 《草堂》杜甫</p>
        <p>昔我去草堂，蠻夷塞成都。今我歸草堂，成都適無虞。<br>請陳初亂時，反復乃須臾。大將赴朝廷，群小起異圖。<br>中宵斬白馬，盟歃氣已粗。西取邛南兵，北斷劍閣隅。<br>布衣數十人，亦擁專城居。其勢不兩大，始聞蕃漢殊。<br>西卒卻倒戈，賊臣互相誅。焉知肘腋禍，自及梟獍徒。<br>義士皆痛憤，紀綱亂相逾。一國實三公，萬人欲為魚。<br>唱和作威福，孰肯辨無辜。眼前列杻械，背後吹笙竽。<br>談笑行殺戮，濺血滿長衢。到今用鉞地，風雨聞號呼。<br>鬼妾與鬼馬，色悲充爾娛。國家法令在，此又足驚籲。<br>賤子且奔走，三年望東吳。弧矢暗江海，難為遊五湖。<br>不忍竟舍此，複來薙榛蕪。入門四松在，步屟萬竹疏。<br>舊犬喜我歸，低徊入衣裾。鄰舍喜我歸，酤酒攜胡蘆。<br>大官喜我來，遣騎問所須。城郭喜我來，賓客隘村墟。<br>天下尚未甯，健兒勝腐儒。飄搖風塵際，何地置老夫。<br>于時見疣贅，骨髓幸未枯。飲啄愧殘生，食薇不敢餘。<br></p></body></html>