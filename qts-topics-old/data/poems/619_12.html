<!DOCTYPE HTML>
<html lang="en-US">
  <head>
    <meta charset="UTF-8">
    <title>619_12: 《紀夢游甘露寺（寺在京口北固山上）》陸龜蒙</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>619_12: 《紀夢游甘露寺（寺在京口北固山上）》陸龜蒙</p>
        <p>昔臥嵩高雲，雲窗正寒夕。披裘忽生夢，似到空王宅。<br>峨天一峰立，欄楯橫半壁。級倚綠巔差，關臨赤霄辟。<br>捫虛陟孤峭，不翅千餘尺。疊掌望罘罳，分明袒肩釋。<br>淩香稽首罷，嘹嘵□□□。高戶乘北風，聲號大波白。<br>光中目難送，定驗方可覿。樹細鴻蒙煙，島疏零落碧。<br>須臾群籟入，空水相噴激。積浪亞寒堆，呀如鬥危石。<br>跳音簇鞞鼓，濺沫交矛戟。鳥疾帆亦奔，紛紛助勁敵。<br>思非水靈怒，即是饑龍擘。怯懾不敢前，荷襟汗沾霢。<br>回經定僧處，泉木光相射。岩磴雲族棲，柖柯露華適。<br>逍遙得真趨，邐迤尋常跡。山腹貯孤亭，嵐根四垂帟。<br>誰題雪月句，乃是曹劉格。閬闕一枝瓊，邊樓數聲笛。<br>吟高矍然起，若自蒼旻擲。短燭墮餘花，圓蟾掛斜魄。<br>自從神錫境，無處不登陟。忽上南徐山，心期豁而獲。<br>豈伊煩惱骨，合到清涼域。暗得蝴蝶身，幽期盡相識。<br>奈何有名氏，未列金閨籍。翻慚丱頂童，得奉真如策。<br>雲濤觸風望，毫管和煙搦。聊記夢中游，留之問禪客。<br></p></body></html>