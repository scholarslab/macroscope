<!DOCTYPE HTML>
<html lang="en-US">
  <head>
    <meta charset="UTF-8">
    <title>339_30: 《東都遇春》韓愈</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>339_30: 《東都遇春》韓愈</p>
        <p>少年氣真狂，有意與春競。行逢二三月，九州花相映。<br>川原曉服鮮，桃李晨妝靚。荒乘不知疲，醉死豈辭病。<br>飲啖惟所便，文章倚豪橫。爾來曾幾時，白髮忽滿鏡。<br>舊遊喜乖張，新輩足嘲評。心腸一變化，羞見時節盛。<br>得閒無所作，貴欲辭視聽。深居疑避仇，默臥如當暝。<br>朝曦入牖來，鳥喚昏不醒。為生鄙計算，鹽米告屢罄。<br>坐疲都忘起，冠側懶複正。幸蒙東都官，獲離機與阱。<br>乖慵遭傲僻，漸染生弊性。既去焉能追，有來猶莫騁。<br>有船魏王池，往往縱孤泳。水容與天色，此處皆綠淨。<br>岸樹共紛披，渚牙相緯經。懷歸苦不果，即事取幽迸。<br>貪求匪名利，所得亦已並。悠悠度朝昏，落落捐季孟。<br>群公一何賢，上戴天子聖。謀謨收禹績，四面出雄勁。<br>轉輸非不勤，稽逋有軍令。在庭百執事，奉職各祗敬。<br>我獨胡為哉，坐與億兆慶。譬如籠中鳥，仰給活性命。<br>為詩告友生，負愧終究竟。<br></p></body></html>