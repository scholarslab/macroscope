<!DOCTYPE HTML>
<html lang="en-US">
  <head>
    <meta charset="UTF-8">
    <title>479_44: 《長安少年行》李廓</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>479_44: 《長安少年行》李廓</p>
        <p>金紫少年郎，繞街鞍馬光。身從左中尉，官屬右春坊。<br>剗戴揚州帽，重熏異國香。垂鞭踏青草，來去杏園芳。<br>追逐輕薄伴，閒遊不著緋。長攏出獵馬，數換打球衣。<br>曉日尋花去，春風帶酒歸。青樓無晝夜，歌舞歇時稀。<br>日高春睡足，帖馬賞年華。倒插銀魚袋，行隨金犢車。<br>還攜新市酒，遠醉曲江花。幾度歸侵黑，金吾送到家。<br>好勝耽長夜，天明燭滿樓。留人看獨腳，賭馬換偏頭。<br>樂奏曾無歇，杯巡不暫休。時時遙冷笑，怪客有春愁。<br>遨遊攜豔妓，裝束似男兒。杯酒逢花住，笙歌簇馬吹。<br>鶯聲催曲急，春色送歸遲。不以聞街鼓，華筵待月移。<br>賞春惟逐勝，大宅可曾歸。不樂還逃席，多狂慣衩衣。<br>歌人踏日起，語燕捲簾飛。婦好唯相妒，倡樓不醉稀。<br>戟門連日閉，苦飲惜殘春。開鎖通新客，教姬屈醉人。<br>倩歌牽白馬，自舞踏紅茵。時輩皆相許，平生不負身。<br>新年高殿上，始見有光輝。玉雁排方帶，金鵝立仗衣。<br>酒深和碗賜，馬疾打珂飛。朝下人爭看，香街意氣歸。<br>遊市慵騎馬，隨姬入坐車。樓邊聽歌吹，簾外見鶯花。<br>樂眼從人鬧，歸心畏日斜。蒼頭來去報，飲伴到倡家。<br>小婦教鸚鵡，頭邊喚醉醒。犬嬌眠玉簟，鷹掣撼金鈴。<br>碧地攢花障，紅泥待客亭。雖然長按曲，不飲不曾聽。<br></p></body></html>