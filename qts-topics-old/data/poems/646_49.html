<!DOCTYPE HTML>
<html lang="en-US">
  <head>
    <meta charset="UTF-8">
    <title>646_49: 《和友人喜相遇十首》李鹹用</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>646_49: 《和友人喜相遇十首》李鹹用</p>
        <p>為儒自愧已多年，文賦歌詩路不專。肯信披沙難見寶，<br>只憐苫草易成編。燕昭寤寐常求駿，郭隗尋思未是賢。<br>且固初心希一試，箭穿正鵠豈無緣。<br>揣情摩意已無功，只把篇章助國風。宋玉謾誇雲雨會，<br>謝連甯許夢魂通。愁成旅鬢千絲亂，吟得寒缸短焰終。<br>難世好居郊野地，出門常喜與人同。<br>惠子休驚學五車，沛公方起斬長蛇。六雄互欲吞諸國，<br>四海終須作一家。自古經綸成世務，暫時朱綠比朝霞。<br>人生心口宜相副，莫使堯階草勢斜。<br>不傍江煙訪所思，更應無處展愁眉。數杯竹閣花殘酒，<br>一局松窗日午棋。多病卻疑天與便，自愚潛喜眾相欺。<br>非窮非達非高尚，冷笑行藏只獨知。<br>閑吟閑坐道相應，遠想南華亦自矜。拋擲家鄉輕似夢，<br>尋常心地冷於僧。和羹使用非胥靡，憶鱠言詞小季鷹。<br>唯仗十篇金玉韻，此中高旨莫階升。<br>已向丘門老此軀，可堪空作小人儒。吟中景象千般有，<br>書外囊裝一物無。潤屋必能知早散，輝山應是不輕沽。<br>短衣甯倦重修謁，誰識高陽舊酒徒。<br>松桂寒多眾木分，輕浮如葉自紛紜。韶咸古曲教誰愛，<br>山水清音喜獨聞。上國共知傳大寶，舊交甯複在青雲。<br>相逢莫厭杯中酒，同醉同醒只有君。<br>還淳反樸已難期，依德依仁敢暫違。寡欲自應剛正立，<br>無私翻覺友朋稀。旄頭影莫侵黃道，傅說星終近紫微。<br>年紀少他蘧伯玉，幸因多難早知非。<br>麻衣未識帝城塵，四十為儒是病身。有恨不關銜國恥，<br>無愁直為倚家貧。齊輕東海二高士，漢重商山四老人。<br>一種愛閑閑不得，混時行止卻應真。<br>任說天長海影沈，友朋情比未為深。唯應樂處無虛日，<br>大半危時得道心。命達夭殤同白首，價高磚瓦即黃金。<br>他年有要玄珠者，赤水縈紆試一尋。<br></p></body></html>