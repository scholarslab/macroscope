<!DOCTYPE HTML>
<html lang="en-US">
  <head>
    <meta charset="UTF-8">
    <title>685_26: 《和韓致光侍郎無題三首十四韻》吳融</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>685_26: 《和韓致光侍郎無題三首十四韻》吳融</p>
        <p>珠佩元消暑，犀簪自辟塵。掩燈容燕宿，開鏡待雞晨。<br>去懶都忘舊，來多未厭新。每逢憂是夢，長憶故延真。<br>杏小雙圓壓，山濃兩點嚬。瘦難勝寶帶，輕欲馭飆輪。<br>篦鳳金雕翼，釵魚玉鏤鱗。月明無睡夜，花落斷腸春。<br>解舞何須楚，能箏可在秦。怯探同海底，稀遇極天津。<br>綠柰攀宮豔，青梅弄嶺珍。管纖銀字咽，梭密錦書勻。<br>厭勝還隨俗，無疑不避人。可憐三五夕，嫵媚善為鄰。<br>舞轉輕輕雪，歌霏漠漠塵。漫遊多蔔夜，慵起不知晨。<br>玉箸和妝裛，金蓮逐步新。鳳笙追北裏，鶴馭訪南真。<br>有恨都無語，非愁亦有嚬。戲應過蚌浦，飛合入蟾輪。<br>杯樣成言鳥，梳文解臥鱗。逢迎大堤晚，離別洞庭春。<br>似玉曾誇趙，如雲不讓秦。錦收花上露，珠引月中津。<br>木為連枝貴，禽因比翼珍。萬峰酥點薄，五色繡妝勻。<br>獺髓求魚客，鮫綃托海人。寸腸誰與達，洞府四無鄰。<br>綺閣臨初日，銅台拂暗塵。鷾鴯偏報曉，烏鶂慣驚晨。<br>魚網裁書數，鶤弦上曲新。病多疑厄重，語切見心真。<br>子母錢征笑，西南月借嚬。擣衣嫌獨杵，分袂怨雙輪。<br>貝葉教丹觜，金刀寄赤鱗。捲簾吟塞雪，飛楫渡江春。<br>解織宜名蕙，能歌合姓秦。眼穿回雁嶺，魂斷飲牛津。<br>藥自偷來絕，香從竊去珍。茗煎雲沫聚，藥種玉苗勻。<br>草密應迷客，花繁好避人。長幹足風雨，遙夜與誰鄰。<br></p></body></html>