<!DOCTYPE HTML>
<html lang="en-US">
  <head>
    <meta charset="UTF-8">
    <title>761_4: 《題景煥畫應天寺壁天王歌》歐陽炯</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>761_4: 《題景煥畫應天寺壁天王歌》歐陽炯</p>
        <p>錦城東北黃金地，故跡何人興此寺。白眉長老重名公，<br>曾識會稽山處士。寺門左壁圖天王，威儀部從來何方。<br>鬼神怪異滿壁走，當簷颯颯生秋光。我聞天王分理四天下，<br>水晶宮殿琉璃瓦。彩仗時驅狒裝，金鞭頻策騏驎馬。<br>毗沙大像何光輝，手擎巨塔淩雲飛。地神對出寶瓶子，<br>天女倒披金縷衣。唐朝說著名公畫，周昉毫端善圖寫。<br>張僧繇是有神人，吳道子稱無敵者。奇哉妙手傳孫公，<br>能如此地留神蹤。斜窺小鬼怒雙目，直倚越狼高半胸。<br>寶冠動總生威容，趨蹌左右來傾恭。臂橫鷹爪尖纖利，<br>腰纏虎皮斑剝紅。飄飄但恐入雲中，步驟還疑歸海東。<br>蟒蛇拖得渾身墮，精魅搦來雙眼空。當時此藝實難有，<br>鎮在寶坊稱不朽。東邊畫了空西邊，留與後人教敵手。<br>後人見者皆心驚，盡為名公不敢爭。誰知未滿三十載，<br>或有異人來間生。匡山處士名稱朴，頭骨高奇連五嶽。<br>曾持象簡累為官，又有蛇珠常在握。昔年長老遇奇蹤，<br>今日門師識景公。興來便請泥高壁，亂搶筆頭如疾風。<br>逡巡隊仗何顛逸，散漫奇形皆湧出。交加器械滿虛空，<br>兩面或然如鬥敵。聖王怒色覽東西，劍刃一揮皆整齊。<br>腕頭獅子咬金甲，腳底夜叉擊絡鞮。馬頭壯健多筋節，<br>烏觜彎環如屈鐵。遍身蛇虺亂縱橫，繞頷髑髏幹孑裂。<br>眉粗眼豎發如錐，怪異令人不可知。科頭巨卒欲生鬼，<br>半面女郎安小兒。況聞此寺初興置，地脈沉沉當正氣。<br>如何請得二山人，下筆咸成千古事。君不見明皇天寶年，<br>畫龍致雨非偶然。包含萬象藏心裏，變現百般生眼前。<br>後來畫品列名賢，唯此二人堪比肩。人間是物皆求得，<br>此樣欲於何處傳。嘗憂壁底生雲霧，揭起寺門天上去。<br></p></body></html>