<!DOCTYPE HTML>
<html lang="en-US">
  <head>
    <meta charset="UTF-8">
    <title>97_31: 《答魑魅代書寄家人》沈佺期</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>97_31: 《答魑魅代書寄家人》沈佺期</p>
        <p>魑魅來相問，君何失帝鄉。龍鍾辭北闕，蹭蹬守南荒。<br>覽鏡憐雙鬢，沾衣惜萬行。抱愁那去國，將老更垂裳。<br>影答餘他歲，恩私宦洛陽。三春給事省，五載尚書郎。<br>黃閣遊鸞署，青縑禦史香。扈巡行太液，陪宴坐明光。<br>渭北升高苑，河南祓禊場。煙花恒獻賦，泉石每稱觴。<br>暇日從休浣，高車映道傍。迎賓就丞相，選士謁昭王。<br>侍寵言猶得，承歡謂不忘。一朝貽厚譴，五宅竟同防。<br>凶豎曾驅策，權豪豈易當。款顏因侍從，接武在文章。<br>且懼威非，寧知心是狼。身猶納履誤，情為覆盆傷。<br>可歎緣成業，非關行昧藏。喜逢今改旦，正朔複歸唐。<br>河讖隨龍馬，天書逐鳳凰。朝容欣舊則，宸化美初綱。<br>告善雕旌建，收冤錦旆張。宰臣更獻納，郡守各明揚。<br>禮樂移三統，舟車會八方。雲沙降白遂，秦隴獻燒當。<br>三赦重天造，千推極國詳。大招思複楚，於役限維桑。<br>漲海緣真臘，崇山壓古棠。雕題飛棟宇，儋耳間衣裳。<br>伏枕神餘劣，加餐力未強。空庭遊翡翠，窮巷倚桄榔。<br>緣體分殊昔，回眸宛異常。吉凶恒委鄭，年壽會詢唐。<br>家本傳清白，官移重掛床。上京無薄產，故里絕窮莊。<br>碧玉先時費，蒼頭此自將。興言歎家口，何處待贏糧。<br>計吏從都出，傳聞大小康。降除沾二弟，離拆已三房。<br>劍外懸銷骨，荊南預斷腸。音塵黃耳間，夢想白眉良。<br>複此單棲鶴，銜雛願遠翔。何堪萬裏外，雲海已溟茫。<br>戚屬甘胡越，聲名任秕糠。由來休憤命，命也信蒼蒼。<br>獨坐尋周易，清晨詠老莊。此中因悟道，無問入倡狂。<br></p></body></html>