<!DOCTYPE HTML>
<html lang="en-US">
  <head>
    <meta charset="UTF-8">
    <title>376_28: 《立德新居》孟郊</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>376_28: 《立德新居》孟郊</p>
        <p>立德何亭亭，西南聳高隅。陽崖泄春意，井圃留冬蕪。<br>勝引即紆道，幽行豈通衢。碧峰遠相揖，清思誰言孤。<br>寺秩雖貴家，濁醪良可哺。<br>聳城架霄漢，潔宅涵絪縕。開門洛北岸，時鎖嵩陽雲。<br>夜高星辰大，晝長天地分。厚韻屬疏語，薄名謝囂聞。<br>茲焉有殊隔，永矣難及群。<br>賓秩已覺厚，私儲常恐多。清貧聊自爾，素責將如何。<br>儉教先勉力，修襟無餘佗。良棲一枝木，靈巢片葉荷。<br>仰笑鶤鵬輩，委身拂天波。<br>疏門不掩水，洛色寒更高。曉碧流視聽，夕清濯衣袍。<br>為于仁義得，未覺登陟勞。遠岸雪難莫，勁枝風易號。<br>霜禽各嘯侶，吾亦愛吾曹。<br>崎嶇有懸步，委曲饒荒尋。遠樹足良木，疏巢無爭禽。<br>素魄銜夕岸，綠水生曉潯。空曠伊洛視，仿佛瀟湘心。<br>何必尚遠異，憂勞滿行襟。<br>懸途多仄足，崎圃無修畦。芳蘭與宿艾，手擷心不迷。<br>品子懶讀書，轅駒難服犁。虛食日相投，誇腸詎能低。<br>恥從新學遊，願將古農齊。<br>都城多聳秀，愛此高縣居。伊雒繞街巷，鴛鴦飛閻閭。<br>翠景何的礫，霜颸飄空虛。突出萬家表，獨治二畝蔬。<br>一旬一手版，十日九手鋤。<br>手鋤手自勖，激勸亦已饒。畏彼梨栗兒，空資玩弄驕。<br>夜景臥難盡，晝光坐易消。治舊得新義，耕荒生嘉苗。<br>鋤治苟愜適，心形俱逍遙。<br>玉蹄裂鳴水，金綬忽照門。拂拭貧士席，拜候丞相轅。<br>德疏未為高，禮至方覺尊。豈唯耀茲日，可以榮遠孫。<br>如何一陽朝，獨荷眾瑞繁。<br>東南富水木，寂寥蔽光輝。此地足文字，及時隘驂騑。<br>仄雪踏為平，澀行變如飛。令畦生氣色，嘉綠新霏微。<br>天意資厚養，賢人肯相違。<br></p></body></html>