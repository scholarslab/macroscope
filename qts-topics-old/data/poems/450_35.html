<!DOCTYPE HTML>
<html lang="en-US">
  <head>
    <meta charset="UTF-8">
    <title>450_35: 《勸酒十四首。何處難忘酒七首》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>450_35: 《勸酒十四首。何處難忘酒七首》白居易</p>
        <p>何處難忘酒，長安喜氣新。初登高第後，乍作好官人。<br>省壁明張榜，朝衣穩稱身。此時無一醆，爭奈帝城春。<br>何處難忘酒，天涯話舊情。青雲俱不達，白髮遞相驚。<br>二十年前別，三千里外行。此時無一醆，何以敘平生。<br>何處難忘酒，朱門羨少年。春分花發後，寒食月明前。<br>小院回羅綺，深房理管弦。此時無一醆，爭過豔陽天。<br>何處難忘酒，霜庭老病翁。暗聲啼蟋蟀，幹葉落梧桐。<br>鬢為愁先白，顏因醉暫紅。此時無一醆，何計奈秋風。<br>何處難忘酒，軍功第一高。還鄉隨露布，半路授旌旄。<br>玉柱剝蔥手，金章爛椹袍。此時無一醆，何以騁雄豪。<br>何處難忘酒，青門送別多。斂襟收涕淚，簇馬聽笙歌。<br>煙樹灞陵岸，風塵長樂坡。此時無一醆，爭奈去留何。<br>何處難忘酒，逐臣歸故園。赦書逢驛騎，賀客出都門。<br>半面瘴煙色，滿衫鄉淚痕。此時無一醆，何物可招魂。<br></p></body></html>