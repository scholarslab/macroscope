<!DOCTYPE HTML>
<html lang="en-US">
  <head>
    <meta charset="UTF-8">
    <title>186_2: 《雜體五首》韋應物</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>186_2: 《雜體五首》韋應物</p>
        <p>沉沉匣中鏡，為此塵垢蝕。輝光何所如，月在雲中黑。<br>南金既雕錯，鞶帶共輝飾。空存鑒物名，坐使妍蚩惑。<br>美人竭肝膽，思照冰玉色。自非磨瑩工，日日空歎息。<br>古宅集祆鳥，群號枯樹枝。黃昏窺人室，鬼物相與期。<br>居人不安寢，搏擊思此時。豈無鷹與鸇，飽肉不肯飛。<br>既乖逐鳥節，空養淩雲姿。孤負肉食恩，何異城上鴟。<br>春羅雙鴛鴦，出自寒夜女。心精煙霧色，指曆千萬緒。<br>長安貴豪家，妖豔不可數。裁此百日功，唯將一朝舞。<br>舞罷複裁新，豈思勞者苦。<br>同聲自相應，體質不必齊。誰知賈人鐸，能使大樂諧。<br>鏗鏘發宮征，和樂變其哀。人神既昭享，鳳鳥亦下來。<br>豈非至賤物，一奏升天階。物情苟有合，莫問玉與泥。<br>碌碌荊山璞，卞和獻君門。荊璞非有求，和氏非有恩。<br>所獻知國寶，至公不待言。是非吾欲默，此道今豈存。<br></p></body></html>