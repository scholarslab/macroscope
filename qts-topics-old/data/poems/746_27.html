<!DOCTYPE HTML>
<html lang="en-US">
  <head>
    <meta charset="UTF-8">
    <title>746_27: 《聖帝擊壤歌四十聲》陳陶</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>746_27: 《聖帝擊壤歌四十聲》陳陶</p>
        <p>百六承堯緒，艱難土運昌。太虛橫彗孛，中野鬥豺狼。<br>帝曰更吾嗣，時哉憶聖唐。英星垂將校，神岳誕忠良。<br>煉石醫元氣，屠鼇正昊蒼。掃原鋪一德，驅祲立三光。<br>大道重蘇息，真風再發揚。芟夷逾舊跡，神聖掩前王。<br>郊酒酣寥廓，鴻恩受渺茫。地圖龜負出，天誥鳳銜將。<br>雜貢來山峙，群夷入雁行。紫泥搜海岱，鴻筆富岩廊。<br>鷹象敷宸極，寰瀛作瑞坊。泥丸封八表，金鏡照中央。<br>構殿基麟趾，開藩表鳳翔。鑾輿親稼穡，朱幌務蠶桑。<br>戎羯輸天馬，靈仙侍玉房。宮儀水搜甲，門衛綠沈槍。<br>陶鑄超三古，車書混萬方。時巡望虞舜，搜狩法殷湯。<br>化合謳謠滿，年豐鬼蜮藏。政源歸牧馬，公法付神羊。<br>寶鼎無靈應，金甌肯破傷。封山昭茂績，祠執答嘉祥。<br>在昔宮闈僭，仍罹羿浞殃。牝雞何譈，猘犬漫劻勷。<br>苗禱三靈怒，桓偷九族亡。鯨鯢尋掛網，魑魅旋投荒。<br>松柏霜逾翠，芝蘭露更香。聖謨流祚遠，仙系發源長。<br>島嶼征徭薄，漪瀾泛稻涼。鳧魚饜餐啖，荷薜足衣裳。<br>寤寐華胥國，嬉遊太素鄉。鷹鸇飛接翼，忠孝住連牆。<br>有叟能調鼎，無媒隱釣璜。乾坤資識量，江海入文章。<br>野鶴思蓬闕，山麋憶廟堂。泥沙空淬礪，星斗屢低昂。<br>曆草何因見，衢尊豈暫忘。終隨嘉橘賦，霄漢謁羲皇。<br></p></body></html>