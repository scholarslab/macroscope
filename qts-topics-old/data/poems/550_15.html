<!DOCTYPE HTML>
<html lang="en-US">
  <head>
    <meta charset="UTF-8">
    <title>550_15: 《十無詩寄桂府楊中丞》趙嘏</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>550_15: 《十無詩寄桂府楊中丞》趙嘏</p>
        <p>琴酒曾將風月須，謝公名跡滿江湖。<br>不知貴擁旌旗後，猶暇憐詩愛酒無。<br>東省南宮興不孤，幾因詩酒謬招呼。<br>一從開署芙蓉幕，曾向風前記得無。<br>遙聞桂水繞城隅，城上江山滿畫圖。<br>為問訾家洲畔月，清秋擬許醉狂無。<br>日暮江邊一小儒，空憐未有白髭須。<br>馬融已貴諸生老，猶自容窺絳帳無。<br>一種吟詩號孔徒，滄江有客獨疏愚。<br>初筵盡辟知名士，許到風前月下無。<br>望斷南雲日已晡，便應憑夢過重湖。<br>不知自古登龍者，曾有因詩泥得無。<br>早游門館一樵夫，只愛吟詩傍藥爐。<br>旌旆滿江身不見，思言記得潁川無。<br>孔融襟抱稱名儒，愛物憐才與世殊。<br>今日賓階忘姓字，當時省記薦雄無。<br>僻愛江山俯坐隅，人間不是便為圖。<br>尊前為問神仙伴，肯向三清慰薦無。<br>膺門不避額逢珠，絕境由來卷軸須。<br>早忝阿戎詩友契，趨庭曾薦禰生無。<br></p></body></html>