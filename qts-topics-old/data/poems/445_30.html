<!DOCTYPE HTML>
<html lang="en-US">
  <head>
    <meta charset="UTF-8">
    <title>445_30: 《偶作二首》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>445_30: 《偶作二首》白居易</p>
        <p>擾擾貪生人，幾何不夭閼。遑遑愛名人，幾何能貴達。<br>伊餘信多幸，拖紫垂白髮。身為三品官，年已五十八。<br>筋骸雖早衰，尚未苦羸惙。資產雖不豐，亦不甚貧竭。<br>登山力猶在，遇酒興時發。無事日月長，不羈天地闊。<br>安身有處所，適意無時節。解帶松下風，抱琴池上月。<br>人間所重者，相印將軍鉞。謀慮系安危，威權主生殺。<br>焦心一身苦，炙手旁人熱。未必方寸間，得如吾快活。<br>日出起盥櫛，振衣入道場。寂然無他念，但對一爐香。<br>日高始就食，食亦非膏粱。精粗隨所有，亦足飽充腸。<br>日午脫巾簪，燕息窗下床。清風颯然至，臥可致羲皇。<br>日西引杖屨，散步游林塘。或飲茶一醆，或吟詩一章。<br>日入多不食，有時唯命觴。何以送閑夜，一曲秋霓裳。<br>一日分五時，作息率有常。自喜老後健，不嫌閑中忙。<br>是非一以貫，身世交相忘。若問此何許，此是無何鄉。<br></p></body></html>