<!DOCTYPE HTML>
<html lang="en-US">
  <head>
    <meta charset="UTF-8">
    <title>101_5: 《贈皇甫侍禦赴都八首》元希聲</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>101_5: 《贈皇甫侍禦赴都八首》元希聲</p>
        <p>東南之美，生於會稽。牛鬥之氣，蓄於昆溪。<br>有瑤者玉，連城是齊。有威者鳳，非梧不棲。<br>猗嗟眾珍，以況君子。公侯之胄，必複其始。<br>利器長材，溫儀峻峙。<br>道心惟微，厥用允塞。德輝不泯，而映邦國。<br>靜以有神，動而作則。九皋千里，其聲不忒。<br>粵在古昔，分官厥初。刺邪矯枉，非賢勿居。<br>棱棱直指，烈烈方書。蒼玉鳴佩，繡衣登車。<br>綽綽夫君，是膺柱下。準繩有望，名器無假。<br>寵蓋伯山，氣雄公雅。立朝正色，俟我能者。<br>載懷朋情，嘗接閑宴。好洽昆弟，官聯州縣。<br>如彼松竹，春榮冬蒨。柯葉藹然，下渝霜霰。<br>會合非我，關山坐違。離鴻曉引，別葉秋飛。<br>騑驂徐動，尊餞相依。遠情超忽，岐路光輝。<br>金石其心，芝蘭其室。言語方間，音徽自溢。<br>肅子風威，嚴子霜質。贈言歲暮，以保貞吉。<br></p></body></html>