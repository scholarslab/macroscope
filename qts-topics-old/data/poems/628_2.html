<!DOCTYPE HTML>
<html lang="en-US">
  <head>
    <meta charset="UTF-8">
    <title>628_2: 《自遣詩三十首》陸龜蒙</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>628_2: 《自遣詩三十首》陸龜蒙</p>
        <p>五年重別舊山村，樹有交柯犢有孫。<br>更感卞峰顏色好，曉雲才散便當門。<br>雪下孤村淅淅鳴，病魂無睡灑來清。<br>心搖只待東窗曉，長愧寒雞第一聲。<br>多情多感自難忘，只有風流共古長。<br>座上不遺金帶枕，陳王詞賦為誰傷。<br>甫裏先生未白頭，酒旗猶可戰高樓。<br>長鯨好鱠無因得，乞取艅艎作釣舟。<br>花瀨濛濛紫氣昏，水邊山曲更深村。<br>終須揀取幽棲處，老檜成雙便作門。<br>陰洞曾為采藥行，冷雲凝絕燭微明。<br>玉芝敲折琤然墮，合有真人上姓名。<br>長歎人間發易華，暗將心事許煙霞。<br>病來前約分明在，藥鼎書囊便是家。<br>醞得秋泉似玉容，比於雲液更應濃。<br>思量北海徐劉輩，枉向人間號酒龍。<br>羊侃多應自古豪，解盤金槊置纖腰。<br>縱然此事教雙得，不博溪田二頃苗。<br>偶然攜稚看微波，臨水春寒一倍多。<br>便使筆精如逸少，懶能書字換群鵝。<br>昔聞莊叟迢迢夢，又道韓生苒苒飛。<br>知有姓名聊寄問，更無言語抱斜暉。<br>雪侵春事太無端，舞急微還近臘寒。<br>應是也疑真宰怪，休時猶未遍林巒。<br>數尺遊絲墮碧空，年年長是惹東風。<br>爭知天上無人住，亦有春愁鶴發翁。<br>誰使寒鴉意緒嬌，雲情山晚動情憀。亂和殘照紛紛舞，應索陽烏次第饒。<br>古往天高事渺茫，爭知靈媛不淒涼。<br>月娥如有相思淚，只待方諸寄兩行。<br>本來雲外寄閑身，遂與溪雲作主人。<br>一夜逆風愁四散，曉來零落傍衣巾。<br>淵明不待公田熟，乘興先秋解印歸。<br>我為餘糧春未去，到頭誰是複誰非。<br>雲擁根株抱石危，斫來文似瘦蛟螭。<br>幽人帶病慵朝起，只向春山盡日欹。<br>月淡花閑夜已深，宋家微詠若遺音。<br>重思萬古無人賞，露濕清香獨滿襟。<br>南岸春田手自農，往來橫截半江風。<br>有時不耐輕橈興，暫欲蓬山訪洛公。<br>賢達垂竿小隱中，我來真作捕魚翁。<br>前溪一夜春流急，已學嚴灘下釣筒。<br>水國君王又姓蕭，風情由是冠南朝。<br>靈和殿下巴江柳，十二旒前舞翠條。<br>強梳蓬鬢整斜冠，片燭光微夜思闌。<br>天意最饒惆悵事，單棲分付與春寒。<br>無多藥圃近南榮，合有新苗次第生。<br>稚子不知名品上，恐隨春草鬥輸贏。<br>一派溪隨箬下流，春來無處不汀洲。<br>漪瀾未碧蒲猶短，不見鴛鴦正自由。<br>山下花明水上曛，一橈青翰破霞文。<br>越人但愛風流客，繡被何須屬鄂君。<br>妍華須是占時生，准擬差肩不近情。<br>佳麗幾時腰不細，荊王辛苦致宮名。<br>姹女精神似月孤，敢將容易入洪爐。<br>人間縱道鉛華少，蝶翅新篁未肯無。<br>貞白求丹變姓名，主恩潛助亦無成。<br>侯家竟換梁天子，王整徒勞作外兵。<br>春雨能膏草木肥，就中林野碧含滋。<br>唯餘病客相逢背，一夜寒聲減四肢。<br></p></body></html>