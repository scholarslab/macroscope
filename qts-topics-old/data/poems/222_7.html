<!DOCTYPE HTML>
<html lang="en-US">
  <head>
    <meta charset="UTF-8">
    <title>222_7: 《八哀詩。故著作郎貶台州司戶滎陽鄭公虔》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>222_7: 《八哀詩。故著作郎貶台州司戶滎陽鄭公虔》杜甫</p>
        <p>鶢鶋至魯門，不識鐘鼓饗。孔翠望赤霄，愁思雕籠養。<br>滎陽冠眾儒，早聞名公賞。地崇士大夫，況乃氣精爽。<br>天然生知姿，學立游夏上。神農極闕漏，黃石愧師長。<br>藥纂西極名，兵流指諸掌。貫穿無遺恨，薈蕞何技癢。<br>圭臬星經奧，蟲篆丹青廣。子雲窺未遍，方朔諧太枉。<br>神翰顧不一，體變鐘兼兩。文傳天下口，大字猶在榜。<br>昔獻書畫圖，新詩亦俱往。滄洲動玉陛，宣鶴誤一響。<br>三絕自禦題，四方尤所仰。嗜酒益疏放，彈琴視天壤。<br>形骸實土木，親近唯幾杖。未曾寄官曹，突兀倚書幌。<br>晚就芸香閣，胡塵昏坱莽。反復歸聖朝，點染無滌蕩。<br>老蒙台州掾，泛泛浙江槳。覆穿四明雪，饑拾楢溪橡。<br>空聞紫芝歌，不見杏壇丈。天長眺東南，秋色餘魍魎。<br>別離慘至今，斑白徒懷曩。春深秦山秀，葉墜清渭朗。<br>劇談王侯門，野稅林下鞅。操紙終夕酣，時物集遐想。<br>詞場竟疏闊，平昔濫吹獎。百年見存歿，牢落吾安放。<br>蕭條阮鹹在，出處同世網。他日訪江樓，含淒述飄蕩。<br></p></body></html>