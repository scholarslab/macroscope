<!DOCTYPE HTML>
<html lang="en-US">
  <head>
    <meta charset="UTF-8">
    <title>336_1: 《元和聖德詩》韓愈</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>336_1: 《元和聖德詩》韓愈</p>
        <p>皇帝即阼，物無違拒。曰暘而暘，曰雨而雨。維是元年，<br>有盜在夏。欲覆其州，以踵近武。皇帝曰嘻，豈不在我。<br>負鄙為艱，縱則不可。出師征之，其眾十旅。軍其城下，<br>告以福禍。腹敗枝披，不敢保聚。擲首陴外，降幡夜豎。<br>疆外之險，莫過蜀土。韋皋去鎮，劉辟守後。血人於牙，<br>不肯吐口。開庫啖士，曰隨所取。汝張汝弓，汝鼓汝鼓。<br>汝為表書，求我帥汝。事始上聞，在列鹹怒。皇帝曰然，<br>嗟遠士女。苟附而安，則且付與。讀命於庭，出節少府。<br>朝發京師，夕至其部。辟喜謂黨，汝振而伍。蜀可全有，<br>此不當受。萬牛臠炙，萬甕行酒。以錦纏股，以紅帕首。<br>有恇其凶，有餌其誘。其出穰穰，隊以萬數。遂劫東川，<br>遂據城阻。皇帝曰嗟，其又可許。爰命崇文，分卒禁禦。<br>有安其驅，無暴我野。日行三十，徐壁其右。辟党聚謀，<br>鹿頭是守。崇文奉詔，進退規矩。戰不貪殺，擒不濫數。<br>四方節度，整兵頓馬。上章請討，俟命起坐。皇帝曰嘻，<br>無汝煩苦。荊並洎梁，在國門戶。出師三千，各選爾醜。<br>四軍齊作，殷其如阜。或拔其角，或脫其距。長驅洋洋，<br>無有齟齬。八月壬午，辟棄城走。載妻與妾，包裹稚乳。<br>是日崇文，入處其宇。分散逐捕，搜原剔藪。辟窮見窘，<br>無地自處。俯視大江，不見洲渚。遂自顛倒，若杵投臼。<br>取之江中，枷脰械手。婦女累累，啼哭拜叩。來獻闕下，<br>以告廟社。周示城市，鹹使觀睹。解脫攣索，夾以砧斧。<br>婉婉弱子，赤立傴僂。牽頭曳足，先斷腰膂。次及其徒，<br>體骸撐拄。末乃取辟，駭汗如寫。揮刀紛紜，爭刌膾脯。<br>優賞將吏，扶珪綴組。帛堆其家，粟塞其庾。哀憐陣沒，<br>廩給孤寡。贈官封墓，周匝宏溥。經戰伐地，寬免租簿。<br>施令酬功，急疾如火。天地中間，莫不順序。幽恒青魏，<br>東盡海浦。南至徐蔡，區外雜虜。怛威赧德，踧踖蹈舞。<br>掉棄兵革，私習簋簠。來請來覲，十百其耦。皇帝曰籲，<br>伯父叔舅。各安爾位，訓厥甿畝。正月元日，初見宗祖。<br>躬執百禮，登降拜俯。薦于新宮，視瞻梁梠。戚見容色，<br>淚落入俎。侍祠之臣，助我惻楚。乃以上辛，於郊用牡。<br>除于國南，鱗筍毛簴。廬幕周施，開揭磊砢。獸盾騰拏，<br>圓壇帖妥。天兵四羅，旗常婀娜。駕龍十二，魚魚雅雅。<br>宵升於丘，奠璧獻斝。眾樂驚作，轟豗融冶。紫焰噓呵，<br>高靈下墮。群星從坐，錯落侈哆。日君月妃，煥赫婐。<br>瀆鬼蒙鴻，嶽祗嶪峨。飫沃膻薌，產祥降嘏。鳳凰應奏，<br>舒翼自拊。赤麟黃龍，逶陀結糾。卿士庶人，黃童白叟。<br>踴躍歡呀，失喜噎歐。幹清坤夷，境落褰舉。帝車回來，<br>日正當午。幸丹鳳門，大赦天下。滌濯剗磢，磨滅瑕垢。<br>續功臣嗣，拔賢任耇。孩養無告，仁滂施厚。皇帝神聖，<br>通達今古。聽聰視明，一似堯禹。生知法式，動得理所。<br>天錫皇帝，為天下主。並包畜養，無異細钜。億載萬年，<br>敢有違者？皇帝儉勤，盥濯陶瓦。斥遣浮華，好此綈紵。<br>敕戒四方，侈則有咎。天錫皇帝，多麥與黍。無召水旱，<br>耗於雀鼠。億載萬年，有富無窶。皇帝正直，別白善否。<br>擅命而狂，既翦既去。盡逐群奸，靡有遺侶。天錫皇帝，<br>厖臣碩輔。博問遐觀，以置左右。億載萬年，無敢餘侮。<br>皇帝大孝，慈祥悌友。怡怡愉愉，奉太皇后。浹於族親，<br>濡及九有。天錫皇帝，與天齊壽。登茲太平，無怠永久。<br>億載萬年，為父為母。博士臣愈，職是訓詁。作為歌詩，<br>以配吉甫。<br></p></body></html>