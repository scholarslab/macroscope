<!DOCTYPE HTML>
<html lang="en-US">
  <head>
    <meta charset="UTF-8">
    <title>365_11: 《竹枝詞九首》劉禹錫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>365_11: 《竹枝詞九首》劉禹錫</p>
        <p>白帝城頭春草生，白鹽山下蜀江清。<br>南人上來歌一曲，北人莫上動鄉情。<br>山桃紅花滿上頭，蜀江春水拍山流。<br>花紅易衰似郎意，水流無限似儂愁。<br>江上朱樓新雨晴，瀼西春水縠紋生。<br>橋東橋西好楊柳，人來人去唱歌行。<br>日出三竿春霧消，江頭蜀客駐蘭橈。<br>憑寄狂夫書一紙，家住成都萬里橋。<br>兩岸山花似雪開，家家春酒滿銀盃。<br>昭君坊中多女伴，永安宮外踏青來。<br>城西門前灩澦堆，年年波浪不能摧。<br>懊惱人心不如石，少時東去複西來。<br>瞿塘嘈嘈十二灘，人言道路古來難。<br>長恨人心不如水，等閒平地起波瀾。<br>巫峽蒼蒼煙雨時，清猿啼在最高枝。<br>個裏愁人腸自斷，由來不是此聲悲。<br>山上層層桃李花，雲間煙火是人家。<br>銀釧金釵來負水，長刀短笠去燒畬。<br></p></body></html>