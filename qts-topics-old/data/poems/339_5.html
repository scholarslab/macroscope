<!DOCTYPE HTML>
<html lang="en-US">
  <head>
    <meta charset="UTF-8">
    <title>339_5: 《贈崔立之評事（崔斯立，字立之，博陵人）》韓愈</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>339_5: 《贈崔立之評事（崔斯立，字立之，博陵人）》韓愈</p>
        <p>崔侯文章苦捷敏，高浪駕天輸不盡。曾從關外來上都，<br>隨身卷軸車連軫。朝為百賦猶鬱怒，暮作千詩轉遒緊。<br>搖毫擲簡自不供，頃刻青紅浮海蜃。才豪氣猛易語言，<br>往往蛟螭雜螻蚓。知音自古稱難遇，世俗乍見那妨哂。<br>勿嫌法官未登朝，猶勝赤尉長趨尹。時命雖乖心轉壯，<br>技能虛富家逾窘。念昔塵埃兩相逢，爭名齟齬持矛楯。<br>子時專場誇觜距，余始張軍嚴韅靷。爾來但欲保封疆，<br>莫學龐涓怯孫臏。竄逐新歸厭聞鬧，齒發早衰嗟可閔。<br>頻蒙怨句刺棄遺，豈有閑官敢推引。深藏篋笥時一發，<br>戢戢已多如束筍。可憐無益費精神，有似黃金擲虛牝。<br>當今聖人求侍從，拔擢杞梓收楛箘。東馬嚴徐已奮飛，<br>枚皋即召窮且忍。複聞王師西討蜀，霜風冽冽摧朝菌。<br>走章馳檄在得賢，燕雀紛拏要鷹隼。竊料二途必處一，<br>豈比恒人長蠢蠢。勸君韜養待征招，不用雕琢愁肝腎。<br>牆根菊花好沽酒，錢帛縱空衣可准。暉暉簷日暖且鮮，<br>摵摵井梧疏更殞。高士例須憐曲蘖，丈夫終莫生畦畛。<br>能來取醉任喧呼，死後賢愚俱泯泯。<br></p></body></html>