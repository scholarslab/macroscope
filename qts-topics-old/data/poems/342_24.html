<!DOCTYPE HTML>
<html lang="en-US">
  <head>
    <meta charset="UTF-8">
    <title>342_24: 《南溪始泛三首（此詩乃長慶間以病在告日所作）》韓愈</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>342_24: 《南溪始泛三首（此詩乃長慶間以病在告日所作）》韓愈</p>
        <p>榜舟南山下，上上不得返。幽事隨去多，孰能量近遠。<br>陰沈過連樹，藏昂抵橫阪。石粗肆磨礪，波惡厭牽挽。<br>或倚偏岸漁，竟就平洲飯。點點暮雨飄，梢梢新月偃。<br>餘年懍無幾，休日愴已晚。自是病使然，非由取高蹇。<br>南溪亦清駛，而無楫與舟。山農驚見之，隨我勸不休。<br>不惟兒童輩，或有杖白頭。饋我籠中瓜，勸我此淹留。<br>我雲以病歸，此已頗自由。幸有用餘俸，置居在西疇。<br>囷倉米谷滿，未有旦夕憂。上去無得得，下來亦悠悠。<br>但恐煩裏閭，時有緩急投。願為同社人，雞豚燕春秋。<br>足弱不能步，自宜收朝跡。羸形可輿致，佳觀安事擲。<br>即此南阪下，久聞有水石。拖舟入其間，溪流正清激。<br>隨波吾未能，峻瀨乍可刺。鷺起若導吾，前飛數十尺。<br>亭亭柳帶沙，團團松冠壁。歸時還盡夜，誰謂非事役。<br></p></body></html>