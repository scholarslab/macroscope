<!DOCTYPE HTML>
<html lang="en-US">
  <head>
    <meta charset="UTF-8">
    <title>640_33: 《病馬五首呈鄭校書章三吳十五先輩》曹唐</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>640_33: 《病馬五首呈鄭校書章三吳十五先輩》曹唐</p>
        <p>騄耳何年別渥窪，病來顏色半泥沙。四啼不鑿金砧裂，<br>雙眼慵開玉箸斜。墮月兔毛幹觳觫，失雲龍骨瘦牙槎。<br>平原好放無人放，嘶向秋風苜蓿花。<br>隴上沙蔥葉正齊，騰黃猶自局羸啼。尾蟠夜雨紅絲脆，<br>頭捽秋風白練低。力憊未思金絡腦，影寒空望錦障泥。<br>階前莫怪垂雙淚，不遇孫陽不敢嘶。<br>不剪焦毛鬣半翻，何人別是古龍孫。霜侵病骨無驕氣，<br>土蝕驄花見臥痕。未噴斷雲歸漢苑，曾追輕練過吳門。<br>一朝千里心猶在，爭肯潛忘秣飼恩。<br>空被秋風吹病毛，無因濯浪刷洪濤。臥來總怪龍蹄跙，<br>瘦盡誰驚虎口高。追電有心猶款段，逢人相骨強嘶號。<br>欲將鬐鬣重裁剪，乞借新成利鉸刀。<br>病久無人著意看，玉華衫色欲凋殘。飲驚白露泉花冷，<br>吃怕清秋豆葉寒。長襜敢辭紅錦重，舊韁寧畏紫絲蟠。<br>王良若許相抬策，千里追風也不難。<br></p></body></html>