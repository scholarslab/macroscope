<!DOCTYPE HTML>
<html lang="en-US">
  <head>
    <meta charset="UTF-8">
    <title>125_119: 《宋進馬哀詞》王維</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>125_119: 《宋進馬哀詞》王維</p>
        <p>背春涉夏兮，眾木藹以繁陰。連金華與玉堂兮，<br>宮閣鬱其沉沉。百官併入兮，何語笑之啞啞，<br>君獨靜嘿以傷心。草王言兮不得辭，我悲減思兮少時。<br>僕夫命駕兮，出閶闔，曆通逵。陌上人兮如故，<br>識不識兮往來。眼中不見兮吾兒，驂紫騮兮從青驪。<br>低光垂彩兮，怳不知其所之。辟朱戶兮望華軒，<br>意斯子兮候門。忽思瘞兮城南，心瞀亂兮重昏。<br>仰訴天之不仁兮，家唯一身，身止一子，何胤嗣之不繁，<br>就單鮮而又死。將清白兮遺誰，問詩禮兮已矣。<br>哀從中兮不可勝，豈暇料餘年兮複幾。日黯黯兮頹曄，<br>鳥翩翩兮疾飛。邈窮天兮不返，疑有日兮來歸。<br>靜言思兮永絕，複驚叫兮沾衣。客有吊之者曰：<br>觀未始兮有物，同委蛻兮胡悲？且延陵兮未至，<br>況西河兮不知。學無生兮庶可，幸能聽于吾師。<br></p></body></html>