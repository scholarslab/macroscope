<!DOCTYPE HTML>
<html lang="en-US">
  <head>
    <meta charset="UTF-8">
    <title>423_1: 《奉和浙西大夫李德裕述夢四十韻大夫本題言…次本韻》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>423_1: 《奉和浙西大夫李德裕述夢四十韻大夫本題言…次本韻》元稹</p>
        <p>聞有池塘什，還因夢寐遭。攀禾工類蔡，詠豆敏過曹。<br>莊蝶玄言秘，羅禽藻思高。戈矛排筆陣，貔虎讓文韜。<br>彩繢鸞凰頸，權奇驥騄髦。神樞千里應，華袞一言褒。<br>李廣留飛箭，王祥得佩刀。傳乘司隸馬，繼染翰林毫。<br>辨穎□超脫，詞鋒豈足櫜。金剛錐透玉，鑌鐵劍吹毛。<br>顧我曾陪附，思君正郁陶。近酬新樂錄，仍寄續離騷。<br>阿閣偏隨鳳，方壺共跨鼇。借騎銀杏葉，橫賜錦垂萄。<br>冰井分珍果，金瓶貯禦醪。獨辭珠有戒，廉取玉非叨。<br>麥紙侵紅點，蘭燈焰碧高。代予言不易，承聖旨偏勞。<br>繞月同棲鵲，驚風比夜獒。吏傳開鎖契，神撼引鈴絛。<br>渥澤深難報，危心過自操。犯顏誠懇懇，騰口懼忉忉。<br>佩寵雖緺綬，安貧尚葛袍。賓親多謝絕，延薦必英豪。<br>分阻杯盤會，閑隨寺觀遨。祇園一林杏，仙洞萬株桃。<br>澥海滄波減，昆明劫火熬。未陪登鶴駕，已訃墮烏號。<br>痛淚過江浪，冤聲出海濤。尚看恩詔濕，已夢壽宮牢。<br>再造承天寶，新持濟巨篙。猶憐弊簪履，重委舊旌旄。<br>北望心彌苦，西回首屢搔。九霄難就日，兩浙僅容舠。<br>暮竹寒窗影，衰楊古郡濠。魚蝦集橘市，鶴鸛起亭皋。<br>朽刃休沖鬥，良弓枉在弢。早彎摧虎兕，便鑄墾蓬蒿。<br>漁艇宜孤棹，樓船稱萬艘。量材分用處，終不學滔滔。<br></p></body></html>