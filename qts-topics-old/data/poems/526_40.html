<!DOCTYPE HTML>
<html lang="en-US">
  <head>
    <meta charset="UTF-8">
    <title>526_40: 《分司東都寓居履道叨承川尹劉侍郎大夫恩知上四十韻》杜牧</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>526_40: 《分司東都寓居履道叨承川尹劉侍郎大夫恩知上四十韻》杜牧</p>
        <p>命世須人瑞，匡君在嶽靈。氣和熏北陸，襟曠納東溟。<br>賦妙排鸚鵡，詩能繼鶺鴒。蒲親香案色，蘭動粉闈馨。<br>周孔傳文教，蕭曹授武經。家僮諳禁掖，廄馬識金鈴。<br>性與奸邪背，心因啟沃冥。進賢光日月，誅惡助雷霆。<br>閶闔開時召，簫韶奏處聽。水精懸禦幄，雲母展宮屏。<br>捧詔巡汧隴，飛書護井陘。先聲威虎兕，餘力活蟭螟。<br>榮重秦軍箭，功高漢將銘。戈鋋回紫塞，幹戚散彤庭。<br>順美皇恩洽，扶顛國步寧。禹謨推掌誥，湯網屬司刑。<br>稚榻蓬萊掩，膺舟鞏洛停。馬群先去害，民籍更添丁。<br>猾吏門長塞，豪家戶不扃。四知臺上鏡，三惑井中瓶。<br>雅韻憑開匣，雄鋩待發硎。火中膠綠樹，泉下劚青萍。<br>五嶽期雙節，三台空一星。鳳池方注意，麟閣會圖形。<br>寒暑逾流電，光陰甚建瓴。散曹分已白，崇直眼由青。<br>賜第成官舍，傭居起客亭。松筠侵巷陌，禾黍接郊坰。<br>宿雨回為沼。春沙澱作汀。魚罾棲翡翠，蛛網掛蜻蜓。<br>遲曉河初轉，傷秋露已零。夢餘鐘杳杳，吟罷燭熒熒。<br>字小書難寫，杯遲酒易醒。久貧驚早雁，多病放殘螢。<br>雪勁孤根竹，風凋數莢蓂。轉喉空婀娜，垂手自娉婷。<br>脛細摧新履，腰羸減舊鞓。海邊慵逐臭，塵外怯吞腥。<br>隱豹窺重巘，潛虯避濁涇。商歌如不顧，歸棹越南。<br></p></body></html>