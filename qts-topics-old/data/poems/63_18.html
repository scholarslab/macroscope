<!DOCTYPE HTML>
<html lang="en-US">
  <head>
    <meta charset="UTF-8">
    <title>63_18: 《經廬岳回望江州想洛川有作》劉允濟</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>63_18: 《經廬岳回望江州想洛川有作》劉允濟</p>
        <p>龜山帝始營，龍門禹初鑿。出入經變化，俯仰憑寥廓。<br>未若茲山功，連延並巫霍。東北疏艮象，西南距坤絡。<br>宏阜自郁盤，高標複回薄。勢入柴桑渚，陰開彭蠡壑。<br>九江杳無際，七澤紛相錯。雲雨散吳會，風波騰鄬鄀。<br>跡隨造化久，利與乾坤博。肸蚃精氣通，紛綸潛怪作。<br>石渠忽見踐，金房安可托。地入天子都，岩有仙人藥。<br>二門幾迢遞，三宮何倏爚。咫尺窮杳冥，跬步皆恬漠。<br>仙才驚羽翰，幽居靜龍蠖。明牧振雄詞，棣華殊灼灼。<br>盛葉匡西夏，深謀贊禹亳。黃雲覆鼎飛，絳氣橫川躍。<br>佐曆符賢運，人期茂天爵。禮樂富垂髫，詩書成舞勺。<br>清輝靖岩電，利器騰霜鍔。遊聖挹衢尊，鄰畿恭木鐸。<br>岩仞包武侯，波瀾控文若。旋聞刈薪楚，遽睹升葵藿。<br>稷契序揆圖，良平公輔略。重地資出守，英藩諒求瘼。<br>豫章觀偉材，江州訪靈崿。陽岫曉氛氳，陰崖暮蕭索。<br>潛伏屢鯨奔，雄飛更鷙搏。驚透煙霞，騰猿亂枝格。<br>故園有歸夢，他山飛賞樂。帝鄉徒可遊，湟澗終旅泊。<br>景物觀淮海，雲霄望河洛。城闕紫微星，圖書玄扈合。<br>神功多粉繢，元氣猶斟酌。丞相下南宮，將軍趨北落。<br>橫簪並附蟬，列鼎俱調鶴。四郊時迷路，五月先投龠。<br>池榭宣瓊管，風花亂珠箔。舊游勞夢寐，新知無悅樂。<br>天寒欲贈言，歲暮期交約。夜琴清玉柱，秋灰變緹幕。<br>風雲動翰林，宮徵調文鑰。言泉激為浪，思緒飛成繳。<br>千里輝珠璣，五采含丹雘。鐘鼓旋驚鷃，瑾瑜俄抵鵲。<br>竊價慚庸怠，叨聲逾寂莫。長望限南溟，居然翳東郭。<br></p></body></html>