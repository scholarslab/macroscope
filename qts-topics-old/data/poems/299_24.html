<!DOCTYPE HTML>
<html lang="en-US">
  <head>
    <meta charset="UTF-8">
    <title>299_24: 《原上新居十三首》王建</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>299_24: 《原上新居十三首》王建</p>
        <p>新占原頭地，本無山可歸。荒藤生葉晚，老杏著花稀。<br>廚舍近泥灶，家人初飽薇。弟兄今四散，何日更相依。<br>一家榆柳新，四面遠無鄰。人少愁聞病，莊孤幸得貧。<br>耕牛長願飽，樵僕每憐勤。終日憂衣食，何由脫此身。<br>長安無舊識，百里是天涯。寂寞思逢客，荒涼喜見花。<br>訪僧求賤藥，將馬中豪家。乍得新蔬菜，朝盤忽覺奢。<br>雞鳴村舍遙，花發亦蕭條。野竹初生筍，溪田未得苗。<br>家貧僮僕瘦，春冷菜蔬焦。甘分長如此，無名在聖朝。<br>春來梨棗盡，啼哭小兒饑。鄰富雞常去，莊貧客漸稀。<br>借牛耕地晚，賣樹納錢遲。牆下當官路，依山補竹籬。<br>自掃一間房，唯鋪獨臥床。野羹溪菜滑，山紙水苔香。<br>陳藥初和白，新經未入黃。近來心力少，休讀養生方。<br>擬作讀經人，空房置淨巾。鎖茶藤篋密，曝藥竹床新。<br>老病應隨業，因緣不離身。焚香向居士，無計出諸塵。<br>移家近住村，貧苦自安存。細問梨果植，遠求花藥根。<br>倩人開廢井，趁犢入新園。長愛當山立，黃昏不閉門。<br>和暖繞林行，新貧足喜聲。掃渠憂竹旱，澆地引蘭生。<br>山客憑栽樹，家僮使入城。門前粉壁上，書著縣官名。<br>住處鐘鼓外，免爭當路橋。身閒時卻困，兒病可來嬌。<br>雞睡日陽暖，蜂狂花豔燒。長安足門戶，疊疊看登朝。<br>近來年紀到，世事總無心。古碣憑人拓，閑詩任客吟。<br>送經還野苑，移石入幽林。谷口春風惡，梨花蓋地深。<br>懶更學諸餘，林中掃地居。膩衣穿不洗，白髮短慵梳。<br>苦相常多淚，勞生自悟虛。閑行人事絕，親故亦無書。<br>住處去山近，傍園麋鹿行。野桑穿井長，荒竹過牆生。<br>新識鄰里面，未諳村社情。石田無力及，賤賃與人耕。<br></p></body></html>