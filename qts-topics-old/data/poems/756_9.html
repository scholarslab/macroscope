<!DOCTYPE HTML>
<html lang="en-US">
  <head>
    <meta charset="UTF-8">
    <title>756_9: 《柳枝詞十首（座中應制）》徐鉉</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>756_9: 《柳枝詞十首（座中應制）》徐鉉</p>
        <p>金馬辭臣賦小詩，梨園弟子唱新詞。<br>君恩還似東風意，先入靈和蜀柳枝。<br>百草千花共待春，綠楊顏色最驚人。<br>天邊雨露年年在，上苑芳華歲歲新。<br>長愛龍池二月時，毿毿金線弄春姿。<br>假饒葉落枝空後，更有梨園笛裏吹。<br>綠水成文柳帶搖，東風初到不鳴條。<br>龍舟欲過偏留戀，萬縷輕絲拂禦橋。<br>百尺長條婉曲塵，詩題不盡畫難真。<br>憑君折向人間種，還似君恩處處春。<br>風暖雲開晚照明，翠條深映鳳凰城。<br>人間欲識靈和態，聽取新詞玉管聲。<br>醉折垂楊唱柳枝，金城三月走金羈。<br>年年為愛新條好，不覺蒼華也似絲。<br>新春花柳競芳姿，偏愛垂楊拂地枝。<br>天子遍教詞客賦，宮中要唱洞簫詞。<br>凝碧池頭蘸翠漣，鳳凰樓畔簇晴煙。<br>新詞欲詠知難詠，說與雙成入管弦。<br>侍從甘泉與未央，移舟偏要近垂楊。<br>櫻桃未綻梅花老，折得柔條百尺長。<br></p></body></html>