<!DOCTYPE HTML>
<html lang="en-US">
  <head>
    <meta charset="UTF-8">
    <title>57_4: 《扈從還洛呈侍從群官》李嶠</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>57_4: 《扈從還洛呈侍從群官》李嶠</p>
        <p>四海帝王家，兩都周漢室。觀風昔來幸，禦氣今旋蹕。<br>雷奮六合開，天行萬乘出。玄冥奉時駕，白拒參戎律。<br>後隊咽笳簫，前驅嚴罕畢。輝光射東井，禁令橫西秩。<br>帳殿別陽秋，旌門臨甲乙。將交洛城雨，稍遠長安日。<br>邙鞏雲外來，咸秦霧中失。孟冬霜霰下，是月農功畢。<br>天道向歸餘，皇情美陰騭。行存名嶽禮，遞問高年疾。<br>祝鳥既開羅，調人更張瑟。登原采謳誦，俯穀求才術。<br>邑罕懸磬貧，山無掛瓢逸。施恩浹寰宇，展義該文質。<br>德澤盛軒遊，哀矜深禹恤。申歌地廬駭，獻壽衢尊溢。<br>瑞色抱氤氳，寒光變蕭飋。宗枝旦奭輔，侍從王劉匹。<br>並輯蛟龍書，同簪鳳凰筆。陶甄荷吹萬，頌漢歸明一。<br>歡與道路長，顧隨談笑密。叨承廊廟選，謬齒夔龍弼。<br>喜構大廈成，慚非棟隆吉。<br></p></body></html>