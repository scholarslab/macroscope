<!DOCTYPE HTML>
<html lang="en-US">
  <head>
    <meta charset="UTF-8">
    <title>221_23: 《七月三日亭午已後較熱退晚加小涼穩睡…呈元二十一曹長》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>221_23: 《七月三日亭午已後較熱退晚加小涼穩睡…呈元二十一曹長》杜甫</p>
        <p>今茲商用事，餘熱亦已末。衰年旅炎方，生意從此活。<br>亭午減汗流，北鄰耐人聒。晚風爽烏匼，筋力蘇摧折。<br>閉目逾十旬，大江不止渴。退藏恨雨師，健步聞旱魃。<br>園蔬抱金玉，無以供采掇。密雲雖聚散，徂暑終衰歇。<br>前聖慎焚巫，武王親救暍。陰陽相主客，時序遞回斡。<br>灑落唯清秋，昏霾一空闊。蕭蕭紫塞雁，南向欲行列。<br>欻思紅顏日，霜露凍階闥。胡馬挾雕弓，鳴弦不虛發。<br>長鈚逐狡兔，突羽當滿月。惆悵白頭吟，蕭條遊俠窟。<br>臨軒望山閣，縹緲安可越。高人煉丹砂，未念將朽骨。<br>少壯跡頗疏，歡樂曾倏忽。杖藜風塵際，老醜難翦拂。<br>吾子得神仙，本是池中物。賤夫美一睡，煩促嬰詞筆。<br></p></body></html>