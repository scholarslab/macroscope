<!DOCTYPE HTML>
<html lang="en-US">
  <head>
    <meta charset="UTF-8">
    <title>521_47: 《昔事文皇帝三十二韻》杜牧</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>521_47: 《昔事文皇帝三十二韻》杜牧</p>
        <p>昔事文皇帝，叨官在諫垣。奏章為得地，齰齒負明恩。<br>金虎知難動，毛厘亦恥言。掩頭雖欲吐，到口卻成吞。<br>照膽常懸鏡，窺天自戴盆。周鐘既窕槬，黥陣亦瘢痕。<br>鳳闕觚棱影，仙盤曉日暾。雨晴文石滑，風暖戟衣翻。<br>每慮號無告，長憂駭不存。隨行唯局蹐，出語但寒暄。<br>宮省咽喉任，戈矛羽衛屯。光塵皆影附，車馬定西奔。<br>億萬持衡價，錙銖挾契論。堆時過北斗，積處滿西園。<br>接棹隋河溢，連蹄蜀棧刓。漉空滄海水，搜盡卓王孫。<br>鬥巧猴雕刺，誇趫索掛跟。狐威假白額，梟嘯得黃昏。<br>馥馥芝蘭圃，森森枳棘藩。吠聲嗾國猘，公議怯膺門。<br>竄逐諸丞相，蒼茫遠帝閽。一名為起士，誰免吊湘魂。<br>間世英明主，中興道德尊。昆岡憐積火，河漢注清源。<br>川口堤防決，陰車鬼怪掀。重雲開朗照，九地雪幽冤。<br>我實剛腸者，形甘短褐髡。曾經觸蠆尾，猶得憑熊軒。<br>杜若芳洲翠，嚴光釣瀨喧。溪山侵越角，封壤盡吳根。<br>客恨縈春細，鄉愁壓思繁。祝堯千萬壽，再拜揖餘樽。<br></p></body></html>