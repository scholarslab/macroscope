<!DOCTYPE HTML>
<html lang="en-US">
  <head>
    <meta charset="UTF-8">
    <title>444_7: 《九日宴集，醉題郡樓，兼呈周、殷二判官》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>444_7: 《九日宴集，醉題郡樓，兼呈周、殷二判官》白居易</p>
        <p>前年九日餘杭郡，呼賓命宴虛白堂。去年九日到東洛，<br>今年九日來吳鄉。兩邊蓬鬢一時白，三處菊花同色黃。<br>一日日知添老病，一年年覺惜重陽。江南九月未搖落，<br>柳青蒲綠稻穗香。姑蘇台榭倚蒼靄，太湖山水含清光。<br>可憐假日好天色，公門吏靜風景涼。榜舟鞭馬取賓客，<br>掃樓拂席排壺觴。胡琴錚鏦指撥剌。吳娃美麗眉眼長。<br>笙歌一曲思凝絕，金鈿再拜光低昂。日腳欲落備燈燭，<br>風頭漸高加酒漿。觥醆豔翻菡萏葉，舞鬟擺落茱萸房。<br>半酣憑檻起四顧，七堰八門六十坊。遠近高低寺間出，<br>東西南北橋相望。水道脈分棹鱗次，裏閭棋布城冊方。<br>人煙樹色無隙罅，十裏一片青茫茫。自問有何才與政，<br>高廳大館居中央。銅魚今乃澤國節，刺史是古吳都王。<br>郊無戎馬郡無事，門有棨戟腰有章。盛時儻來合慚愧，<br>壯歲忽去還感傷。從事醒歸應不可，使君醉倒亦何妨。<br>請君停杯聽我語，此語真實非虛狂。五旬已過不為夭，<br>七十為期蓋是常。須知菊酒登高會，從此多無二十場。<br></p></body></html>