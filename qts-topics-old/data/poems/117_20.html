<!DOCTYPE HTML>
<html lang="en-US">
  <head>
    <meta charset="UTF-8">
    <title>117_20: 《春江花月夜》張若虛</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>117_20: 《春江花月夜》張若虛</p>
        <p>春江潮水連海平，海上明月共潮生。灩灩隨波千萬裏，<br>何處春江無月明。江流宛轉繞芳甸，月照花林皆似霰。<br>空裏流霜不覺飛，汀上白沙看不見。江天一色無纖塵，<br>皎皎空中孤月輪。江畔何人初見月，江月何年初照人。<br>人生代代無窮已，江月年年只相似。不知江月待何人，<br>但見長江送流水。白雲一片去悠悠，青楓浦上不勝愁。<br>誰家今夜扁舟子，何處相思明月樓。可憐樓上月裴回，<br>應照離人妝鏡臺。玉戶簾中卷不去，擣衣砧上拂還來。<br>此時相望不相聞，願逐月華流照君。鴻雁長飛光不度，<br>魚龍潛躍水成文。昨夜閑潭夢落花，可憐春半不還家。<br>江水流春去欲盡，江潭落月複西斜。斜月沉沉藏海霧，<br>碣石瀟湘無限路。不知乘月幾人歸，落月搖情滿江樹。<br></p></body></html>