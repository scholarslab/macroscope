<!DOCTYPE HTML>
<html lang="en-US">
  <head>
    <meta charset="UTF-8">
    <title>643_74: 《柳十首》李山甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>643_74: 《柳十首》李山甫</p>
        <p>灞岸江頭臘雪消，東風偷軟入纖條。<br>春來不忍登樓望，萬架金絲著地嬌。<br>受盡風霜得到春，一條條是逐年新。<br>尋常送別無餘事，爭忍攀將過與人。<br>長恨陽和也世情，把香和豔與紅英。<br>家家只是栽桃李，獨自無根到處生。<br>只為遮樓又拂橋，被人摧折好枝條。<br>假饒張緒如今在，須把風流暗裏銷。<br>弱帶低垂可自由，傍他門戶倚他樓。<br>金風不解相抬舉，露壓煙欺直到秋。<br>終日堂前學畫眉，幾人曾道勝花枝。<br>試看三月春殘後，門外青陰是阿誰。<br>也曾飛絮謝家庭，從此風流別有名。<br>不是向人無用處，一枝愁殺別離情。<br>從來只是愛花人，楊柳何曾占得春。<br>多向客亭門外立，與他迎送往來塵。<br>強扶柔態酒難醒，殢著春風別有情。<br>公子王孫且相伴，與君俱得幾時榮。<br>無賴秋風斗覺寒，萬條煙草一時幹。<br>遊人若要春消息，直向江頭臘後看。<br></p></body></html>