<!DOCTYPE HTML>
<html lang="en-US">
  <head>
    <meta charset="UTF-8">
    <title>97_30: 《赦到不得歸題江上石》沈佺期</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>97_30: 《赦到不得歸題江上石》沈佺期</p>
        <p>家住東京裏，身投南海西。風煙萬里隔，朝夕幾行啼。<br>聖主謳歌洽，賢臣法令齊。忽聞銅柱使，走馬報金雞。<br>棄市沾皇渥，投荒漏紫泥。魂疲山鶴路，心醉跕鳶溪。<br>天鑒誅元惡，宸慈恤遠黎。五方思寄刃，萬姓喜然臍。<br>自幼輸丹懇，何嘗玷白圭。承言竄遐魅，雪枉間深狴。<br>墳壟無由謁，京華豈重躋。炎方誰謂廣，地盡覺天低。<br>百卉雜殊怪，昆蟲理賴暌。閉藏元不蟄，搖落反生荑。<br>瘧瘴因茲苦，窮愁益複迷。火雲蒸毒霧，陽雨濯陰霓。<br>周乘安交趾，王恭輯畫題。少寬窮涸鮒，猶湣觸藩羝。<br>配宅鄰州廨，斑苗接野畦。山空聞鬥象，江靜見遊犀。<br>翰墨思諸季，裁縫憶老妻。小兒應離褓，幼女未攀笄。<br>夢蝶翻無定，蓍龜詎有倪。誰能竟此曲，曲盡氣酸嘶。<br></p></body></html>