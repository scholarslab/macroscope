<!DOCTYPE HTML>
<html lang="en-US">
  <head>
    <meta charset="UTF-8">
    <title>619_7: 《村夜二篇》陸龜蒙</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>619_7: 《村夜二篇》陸龜蒙</p>
        <p>江上冬日短，裴回草堂暝。鴻當絕塞來，客向孤村病。<br>綿綿起歸念，咽咽興微詠。菊徑月方高，橘齋霜已並。<br>盤餐蔬粟粗，史籍簽牌盛。目冷松桂寒，耳喧兒女競。<br>開瓶浮蟻綠，試筆秋毫勁。晝戶亦重關，寒屏遞相映。<br>詩從騷雅得，字向鉛槧正。遇敵舞蛇矛，逢談捉犀柄。<br>無名升甲乙，有志扶荀孟。守道希昔賢，為文通古聖。<br>幽憂廢長劍，憔悴慚清鏡。只會魚鳥情，詎知時俗性。<br>浮虛多徇勢，老懶圖曆聘。既不務人知，空餘樂天命。<br>吾家在田野，家事苦遼夐。耕稼一以微，囷倉自然罄。<br>愁襟風葉亂，獨坐燈花迸。明發成浩歌，誰能少傾聽。<br>世既賤文章，歸來事耕稼。伊人著農道，我亦賦田舍。<br>所悲勞者苦，敢用詞為詫。只效芻牧言，誰防輕薄罵。<br>嘻今居寵祿，各自矜雄霸。堂上考華鐘，門前佇高駕。<br>纖洪動絲竹，水陸供鱠炙。小雨靜樓臺，微風動蘭麝。<br>吹噓川可倒，眄睞花爭姹。萬戶膏血窮，一筵歌舞價。<br>安知勤播植，卒歲無閒暇。種以春鳸初，獲從秋隼下。<br>專專望穜稑，搰搰條桑柘。日晏腹未充，霜繁體猶裸。<br>平生守仁義，所疾唯狙詐。上誦周孔書，沈溟至酣藉。<br>豈無致君術，堯舜不上下。豈無活國方，頗牧齊教化。<br>蛟龍任幹死，雲雨終不借。羿臂束如囚，徒勞誇善射。<br>才能誚箕斗，辯可移嵩華。若與甿輩量，饑寒殆相亞。<br>長吟倚清瑟，孤憤生遙夜。自古有遺賢，吾容偏稱謝。<br></p></body></html>