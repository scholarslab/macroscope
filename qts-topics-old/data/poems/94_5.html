<!DOCTYPE HTML>
<html lang="en-US">
  <head>
    <meta charset="UTF-8">
    <title>94_5: 《過漢故城》吳少微</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>94_5: 《過漢故城》吳少微</p>
        <p>大漢昔未定，強秦猶擅場。中原逐鹿罷，高祖郁龍驤。<br>經始謀帝座，茲焉壯未央。規模窺棟宇，表裏浚城隍。<br>群後崇長樂，中朝增建章。句陳被蘭錡，樂府奏芝房。<br>翡翠明珠帳，鴛鴦白玉堂。清晨寶鼎食，閑夜鬱金香。<br>天馬來東道，佳人傾北方。何其赫隆盛，自謂寶靈長。<br>歷數有時盡，哀平嗟不昌。冰堅成巨猾，火德遂頹綱。<br>奧位匪虛校，貪天竟速亡。魂神籲社稷，豹虎鬥岩廊。<br>金狄移灞岸，銅盤向洛陽。君王無處所，年代幾荒涼。<br>宮闕誰家域，蓁蕪罥我裳。井田唯有草，海水變為桑。<br>昔在高門內，於今岐路傍。餘基不可識，古墓列成行。<br>狐兔驚魍魎，鴟鳥嚇獝狂。空城寒日晚，平野暮雲黃。<br>烈烈樊青棘，蕭蕭吹白楊。千秋並萬歲，空使詠歌傷。<br></p></body></html>