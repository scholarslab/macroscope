<!DOCTYPE HTML>
<html lang="en-US">
  <head>
    <meta charset="UTF-8">
    <title>174_14: 《感時留別從兄徐王延年、從弟延陵》李白</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>174_14: 《感時留別從兄徐王延年、從弟延陵》李白</p>
        <p>天籟何參差，噫然大塊吹。玄元包橐鑰，紫氣何逶迤。<br>七葉運皇化，千齡光本支。仙風生指樹，大雅歌螽斯。<br>諸王若鸞虯，肅穆列藩維。哲兄錫茅土，聖代羅榮滋。<br>九卿領徐方，七步繼陳思。伊昔全盛日，雄豪動京師。<br>冠劍朝鳳闕，樓船侍龍池。鼓鐘出朱邸，金翠照丹墀。<br>君王一顧盼，選色獻蛾眉。列戟十八年，未曾輒遷移。<br>大臣小喑嗚，謫竄天南垂。長沙不足舞，貝錦且成詩。<br>佐郡浙江西，病閑絕驅馳。階軒日苔蘚，鳥雀噪簷帷。<br>時乘平肩輿，出入畏人知。北宅聊偃憩，歡愉恤煢嫠。<br>羞言梁苑地，烜赫耀旌旗。兄弟八九人，吳秦各分離。<br>大賢達機兆，豈獨慮安危。小子謝麟閣，雁行忝肩隨。<br>令弟字延陵，鳳毛出天姿。清英神仙骨，芬馥茝蘭蕤。<br>夢得春草句，將非惠連誰。深心紫河車，與我特相宜。<br>金膏猶罔象，玉液尚磷緇。伏枕寄賓館，宛同清漳湄。<br>藥物多見饋，珍羞亦兼之。誰道溟渤深，猶言淺恩慈。<br>鳴蟬遊子意，促織念歸期。驕陽何太赫，海水爍龍龜。<br>百川盡凋枯，舟楫閣中逵。策馬搖涼月，通宵出郊圻。<br>泣別目眷眷，傷心步遲遲。願言保明德，王室佇清夷。<br>摻袂何所道，援毫投此辭。<br></p></body></html>