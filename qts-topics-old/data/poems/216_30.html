<!DOCTYPE HTML>
<html lang="en-US">
  <head>
    <meta charset="UTF-8">
    <title>216_30: 《白水縣崔少府十九翁高齋三十韻》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>216_30: 《白水縣崔少府十九翁高齋三十韻》杜甫</p>
        <p>客從南縣來，浩蕩無與適。旅食白日長，況當朱炎赫。<br>高齋坐林杪，信宿遊衍闃。清晨陪躋攀，傲睨俯峭壁。<br>崇岡相枕帶，曠野懷咫尺。始知賢主人，贈此遣愁寂。<br>危階根青冥，曾冰生淅瀝。上有無心雲，下有欲落石。<br>泉聲聞複急，動靜隨所擊。鳥呼藏其身，有似懼彈射。<br>吏隱道性情，茲焉其窟宅。白水見舅氏，諸翁乃仙伯。<br>杖藜長松陰，作尉窮穀僻。為我炊雕胡，逍遙展良覿。<br>坐久風頗愁，晚來山更碧。相對十丈蛟，欻翻盤渦坼。<br>何得空裏雷，殷殷尋地脈。煙氛藹崷崒，魍魎森慘戚。<br>昆侖崆峒顛，回首如不隔。前軒頹反照，巉絕華嶽赤。<br>兵氣漲林巒，川光雜鋒鏑。知是相公軍，鐵馬雲霧積。<br>玉觴淡無味，胡羯豈強敵。長歌激屋樑，淚下流衽席。<br>人生半哀樂，天地有順逆。慨彼萬國夫，休明備征狄。<br>猛將紛填委，廟謀蓄長策。東郊何時開，帶甲且來釋。<br>欲告清宴罷，難拒幽明迫。三歎酒食旁，何由似平昔。<br></p></body></html>