<!DOCTYPE HTML>
<html lang="en-US">
  <head>
    <meta charset="UTF-8">
    <title>442_51: 《新昌新居書事四十韻，因寄元郎中、張博士》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>442_51: 《新昌新居書事四十韻，因寄元郎中、張博士》白居易</p>
        <p>冒寵已三遷，歸期始二年。囊中貯餘俸，園外買閒田。<br>狐兔同三徑，蒿萊共一廛。新園聊剗穢，舊屋且扶顛。<br>簷漏移傾瓦，梁欹換蠹椽。平治繞台路，整頓近階磚。<br>巷狹開容駕，牆低壘過肩。門閭堪駐蓋，堂室可鋪筵。<br>丹鳳樓當後，青龍寺在前。市街塵不到，宮樹影相連。<br>省史嫌坊遠，豪家笑地偏。敢勞賓客訪，或望子孫傳。<br>不覓他人愛，唯將自性便。等閒栽樹木，隨分占風煙。<br>逸致因心得，幽期遇境牽。松聲疑澗底，草色勝河邊。<br>虛潤冰銷地，晴和日出天。苔行滑如簟，莎坐軟於綿。<br>簾每當山卷，帷多帶月褰。籬東花掩映，窗北竹嬋娟。<br>跡慕青門隱，名慚紫禁仙。假歸思晚沐，朝去戀春眠。<br>拙薄才無取，疏慵職不專。題牆書命筆，沽酒率分錢。<br>柏杵舂靈藥，銅瓶漱暖泉。爐香穿蓋散，籠燭隔紗然。<br>陳室何曾掃，陶琴不要弦。屏除俗事盡，養活道情全。<br>尚有妻孥累，猶為組綬纏。終須拋爵祿，漸擬斷腥膻。<br>大抵宗莊叟，私心事竺幹。浮榮水劃字，真諦火生蓮。<br>梵部經十二，玄書字五千。是非都付夢，語默不妨禪。<br>博士官猶冷，郎中病已痊。多同僻處住，久結靜中緣。<br>緩步攜筇杖，徐吟展蜀箋。老宜閑語話，悶憶好詩篇。<br>蠻榼來方瀉，蒙茶到始煎。無辭數相見，鬢髮各蒼然。<br></p></body></html>