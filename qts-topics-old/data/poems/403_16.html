<!DOCTYPE HTML>
<html lang="en-US">
  <head>
    <meta charset="UTF-8">
    <title>403_16: 《哭呂衡州六首》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>403_16: 《哭呂衡州六首》元稹</p>
        <p>氣敵三人傑，交深一紙書。我投冰瑩眼，君報水憐魚。<br>髀股惟誇瘦，膏肓豈暇除。傷心死諸葛，憂道不憂餘。<br>望有經綸釣，虔收宰相刀。江文駕風遠，雲貌接天高。<br>國待球琳器，家藏虎豹韜。盡將千載寶，埋入五原蒿。<br>白馬雙旌隊，青山八陣圖。請纓期系虜，枕草誓捐軀。<br>勢激三千壯，年應四十無。遙聞不瞑目，非是不憐吳。<br>雕鶚生難敵，沉檀死更香。兒童喧巷市，羸老哭碑堂。<br>雁起沙汀暗，雲連海氣黃。祝融峰上月，幾照北人喪。<br>回雁峰前雁，春回盡卻回。聯行四人去，同葬一人來。<br>鐃吹臨江返，城池隔霧開。滿船深夜哭，風棹楚猿哀。<br>杜預春秋癖，揚雄著述精。在時兼不語，終古定歸名。<br>耒水波文細，湘江竹葉輕。平生思風月，潛寐若為情。<br></p></body></html>