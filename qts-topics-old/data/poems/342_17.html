<!DOCTYPE HTML>
<html lang="en-US">
  <head>
    <meta charset="UTF-8">
    <title>342_17: 《示兒》韓愈</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>342_17: 《示兒》韓愈</p>
        <p>始我來京師，止攜一束書。辛勤三十年，以有此屋廬。<br>此屋豈為華，於我自有餘。中堂高且新，四時登牢蔬。<br>前榮饌賓親，冠婚之所於。庭內無所有，高樹八九株。<br>有藤婁絡之，春華夏陰敷。東堂坐見山，雲風相吹噓。<br>松果連南亭，外有瓜芋區。西偏屋不多，槐榆翳空虛。<br>山鳥旦夕鳴，有類澗谷居。主婦治北堂，膳服適戚疏。<br>恩封高平君，子孫從朝裾。開門問誰來，無非卿大夫。<br>不知官高卑，玉帶懸金魚。問客之所為，峨冠講唐虞。<br>酒食罷無為，棋槊以相娛。凡此座中人，十九持鈞樞。<br>又問誰與頻，莫與張樊如。來過亦無事，考評道精粗。<br>躚躚媚學子，牆屏日有徒。以能問不能，其蔽豈可祛。<br>嗟我不修飾，事與庸人俱。安能坐如此，比肩於朝儒。<br>詩以示兒曹，其無迷厥初。<br></p></body></html>