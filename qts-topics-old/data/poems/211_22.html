<!DOCTYPE HTML>
<html lang="en-US">
  <head>
    <meta charset="UTF-8">
    <title>211_22: 《酬裴員外以詩代書》高適</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>211_22: 《酬裴員外以詩代書》高適</p>
        <p>少時方浩蕩，遇物猶塵埃。脫略身外事，交遊天下才。<br>單車入燕趙，獨立心悠哉。甯知戎馬間，忽展平生懷。<br>且欣清論高，豈顧夕陽頹。題詩碣石館，縱酒燕王台。<br>北望沙漠垂，漫天雪皚皚。臨邊無策略，覽古空裴回。<br>樂毅吾所憐，拔齊翻見猜。荊卿吾所悲，適秦不復回。<br>然諾多死地，公忠成禍胎。與君從此辭，每恐流年催。<br>如何俱老大，始複忘形骸。兄弟真二陸，聲名連八裴。<br>乙未將星變，賊臣候天災。胡騎犯龍山，乘輿經馬嵬。<br>千官無倚著，萬姓徒悲哀。誅呂鬼神動，安劉天地開。<br>奔波走風塵，倏忽值雲雷。擁旄出淮甸，入幕征楚材。<br>誓當剪鯨鯢，永以竭駑駘。小人胡不仁，讒我成死灰。<br>賴得日月明，照耀無不該。留司洛陽宮，詹府唯蒿萊。<br>是時掃氛祲，尚未殲渠魁。背河列長圍，師老將亦乖。<br>歸軍劇風火，散卒爭椎埋。一夕瀍洛空，生靈悲曝腮。<br>衣冠投草莽，予欲馳江淮。登頓宛葉下，棲遑襄鄧隈。<br>城池何蕭條，邑屋更崩摧。縱橫荊棘叢，但見瓦礫堆。<br>行人無血色，戰骨多青苔。遂除彭門守，因得朝玉階。<br>激昂仰鵷鷺，獻替欣鹽梅。驅傳及遠蕃，憂思鬱難排。<br>罷人紛爭訟，賦稅如山崖。所思在畿甸，曾是魯宓儕。<br>自從拜郎官，列宿煥天街。那能訪遐僻，還複寄瓊瑰。<br>金玉本高價，塤篪終易諧。朗詠臨清秋，涼風下庭槐。<br>何意寇盜間，獨稱名義偕。辛酸陳侯誄，歎息季鷹杯。<br>白日屢分手，青春不再來。臥看中散論，愁憶太常齋。<br>酬贈徒為爾，長歌還自咍。<br></p></body></html>