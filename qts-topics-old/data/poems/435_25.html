<!DOCTYPE HTML>
<html lang="en-US">
  <head>
    <meta charset="UTF-8">
    <title>435_25: 《琵琶引》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>435_25: 《琵琶引》白居易</p>
        <p>潯陽江頭夜送客，楓葉荻花秋索索。主人下馬客在船，<br>舉酒欲飲無管弦。醉不成歡慘將別，別時茫茫江浸月。<br>忽聞水上琵琶聲，主人忘歸客不發。尋聲暗問彈者誰，<br>琵琶聲停欲語遲。移船相近邀相見，添酒回燈重開宴。<br>千呼萬喚始出來，猶抱琵琶半遮面。轉軸撥弦三兩聲，<br>未成曲調先有情。弦弦掩抑聲聲思，似訴平生不得意。<br>低眉信手續續彈，說盡心中無限事。輕攏慢撚抹複挑，<br>初為霓裳後六么。大弦嘈嘈如急雨，小弦切切如私語。<br>嘈嘈切切錯雜彈，大珠小珠落玉盤。間關鶯語花底滑，<br>幽咽泉流水下灘。水泉冷澀弦疑絕，疑絕不通聲暫歇。<br>別有幽愁暗恨生，此時無聲勝有聲。銀瓶乍破水漿迸，<br>鐵騎突出刀槍鳴。曲終收撥當心畫，四弦一聲如裂帛。<br>東舟西舫悄無言，唯見江心秋月白。沉吟放撥插弦中，<br>整頓衣裳起斂容。自言本是京城女，家在蝦蟆陵下住。<br>十三學得琵琶成，名屬教坊第一部。曲罷曾教善才伏，<br>妝成每被秋娘妒。五陵年少爭纏頭，一曲紅綃不知數。<br>鈿頭雲篦擊節碎，血色羅裙翻酒汙。今年歡笑複明年，<br>秋月春風等閒度。弟走從軍阿姨死，暮去朝來顏色故。<br>門前冷落鞍馬稀，老大嫁作商人婦。商人重利輕別離，<br>前月浮梁買茶去。去來江口守空船，繞船月明江水寒。<br>夜深忽夢少年事，夢啼妝淚紅闌幹。我聞琵琶已歎息，<br>又聞此語重唧唧。同是天涯淪落人，相逢何必曾相識。<br>我從去年辭帝京，謫居臥病潯陽城。潯陽小處無音樂，<br>終歲不聞絲竹聲。住近湓江地低濕，黃蘆苦竹繞宅生。<br>其間旦暮聞何物，杜鵑啼血猿哀鳴。春江花朝秋月夜，<br>往往取酒還獨傾。豈無山歌與村笛，嘔啞嘲哳難為聽。<br>今夜聞君琵琶語，如聽仙樂耳暫明。莫辭更坐彈一曲，<br>為君翻作琵琶行。感我此言良久立，卻坐促弦弦轉急。<br>淒淒不似向前聲，滿座重聞皆掩泣。座中泣下誰最多，<br>江州司馬青衫濕。<br></p></body></html>