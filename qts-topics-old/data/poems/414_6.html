<!DOCTYPE HTML>
<html lang="en-US">
  <head>
    <meta charset="UTF-8">
    <title>414_6: 《遭風二十韻》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>414_6: 《遭風二十韻》元稹</p>
        <p>洞庭彌漫接天回，一點君山似措杯。暝色已籠秋竹樹，<br>夕陽猶帶舊樓臺。湘南賈伴乘風信，夏口篙工厄溯洄。<br>後侶逢灘方拽，前宗到浦已眠桅。俄驚四面雲屏合，<br>坐見千峰雪浪堆。罔象睢盱頻逞怪，石尤翻動忽成災。<br>勝淩豈但河宮溢，坱軋渾憂地軸摧。疑是陰兵致昏黑，<br>果聞靈鼓借喧豗。龍歸窟穴深潭漩，蜃作波濤古岸頹。<br>水客暗遊燒野火，楓人夜長吼春雷。浸淫沙市兒童亂，<br>汩沒汀洲雁鶩哀。自歎生涯看轉燭，更悲商旅哭沉財。<br>檣烏鬥折頭倉掉，水狗斜傾尾纜開。在昔詎慚橫海志，<br>此時甘乏濟川才。曆陽舊事曾為鱉，鯀穴相傳有化能。<br>閉目唯愁滿空電，冥心真類不然灰。那知否極休征至，<br>漸覺宵分曙氣催。怪族潛收湖黯湛，幽妖盡走日崔嵬。<br>紫衣將校臨船問，白馬君侯傍柳來。喚上驛亭還酩酊，<br>兩行紅袖拂樽罍。<br></p></body></html>