<!DOCTYPE HTML>
<html lang="en-US">
  <head>
    <meta charset="UTF-8">
    <title>355_5: 《武陵觀火詩》劉禹錫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>355_5: 《武陵觀火詩》劉禹錫</p>
        <p>楚鄉祝融分，炎火常為虞。是時直突煙，發自晨炊徒。<br>盲風扇其威，白晝曛陽烏。操綆不暇汲，循牆還避逾。<br>怒如列缺光，迅與芬輪俱。聯延掩四遠，赫奕成洪爐。<br>洶疑雲濤翻，颯若鬼神趨。當前迎焮赩，是物同膏腴。<br>金烏入梵天，赤龍游玄都。騰煙透窗戶，飛焰生欒櫨。<br>火山摧半空，星雨灑中衢。瑤壇被髹漆，寶樹攢珊瑚。<br>光縣與琴焦，旗亭無酒濡。市人委百貨，邑令遺雙鳧。<br>餘勢下隈隩，長熛烘舳艫。吹焚照水府，炙浪愁天吳。<br>災罷雲日晚，心驚視聽殊。高灰辨廩庾，黑土連闉闍。<br>眾燼合星羅，遊氛鑠人膚。厚地藏宿熱，遙林呈驟枯。<br>火德資生人，庸可一日無。禦之失其道，敲石彌天隅。<br>晉庫走龍劍，吳宮傷燕雛。五行有沴氣，先哲垂籲謨。<br>宋鄭同日起，時當賢大夫。無苛自可樂，弭患非所圖。<br>賢守恤人瘼，臨煙駐驪駒。吊場色慘忸，顏失詞劬愉。<br>下令蠲裏布，指期輕市租。閈垣適未立，苫蓋自相娛。<br>山木行剪伐，江泥宜墐途。邑臣不必曾，何用征越巫。<br></p></body></html>