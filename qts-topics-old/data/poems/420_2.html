<!DOCTYPE HTML>
<html lang="en-US">
  <head>
    <meta charset="UTF-8">
    <title>420_2: 《有酒十章》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>420_2: 《有酒十章》元稹</p>
        <p>有酒有酒雞初鳴，夜長睡足神慮清。悄然危坐心不平，<br>浩思一氣初彭亨。澒洞浩汗真無名，胡不終渾成。<br>胡為沉濁以升清，矗然分畫高下程。天蒸地鬱群動萌，<br>毛鱗裸介如鬇鬡。嗚呼萬物紛已生，我可奈何兮杯一傾。<br>有酒有酒東方明，一杯既進吞元精。尚思天地之始名，<br>一元既二分濁清。地居方直天體明，胡不八荒圢圢如砥平。<br>胡山高屹崒海泓澄，胡不日車杲杲晝夜行，<br>胡為月輪滅缺星盯，嗚呼不得真宰情，<br>我可奈何兮杯再傾。<br>有酒有酒兮湛淥波，飲將愉兮氣彌和。念萬古之紛羅，<br>我獨慨然而浩歌。歌曰：天耶，地耶，肇萬物耶，<br>儲胥大庭之君耶。恍耶，忽耶，有耶，傳而信恥，<br>久而謬耶。文字生而羲農作耶，仁義別而聖賢出耶。<br>炎始暴耶，蚩尤熾耶，軒轅戰耶，不得已耶。仁耶，<br>聖耶，憫人之毒耶。天蕩蕩耶，堯穆穆耶。豈其讓耶，<br>歸有德耶。舜其貪耶，德能嗣耶。豈其讓耶，授有功耶。<br>禹功大耶，人戴之耶。益不逮耶，啟能德耶。家天下耶，<br>榮後嗣耶。于後嗣之榮則可耶，于天下之榮其可耶。<br>嗚呼遠堯舜之日耶，何棄舜之速耶。辛癸虐耶，湯武革耶。<br>順天意耶，公天下耶。踵夏榮嗣，私其公耶。並建萬國，<br>均其私耶。專征遞伐，鬥海內耶。秦掃其類，威定之耶。<br>二代而隕，守不仁耶。漢魏而降，乘其機耶。短長理亂，<br>系其術耶。堯耶，舜耶，終不可逮耶。將德之者不位，<br>位者不逮其德耶。時耶，時耶，時其可耶。<br>我可奈何兮一杯又進歌且歌。<br>有酒有酒兮黯兮溟，仰天大呼兮，天漫漫兮高兮青。<br>高兮漫兮吾孰知天否與靈。取人之仰者，<br>無乃在乎昭昭乎曰與夫日星。何三光之並照兮，<br>奄雲雨之冥冥。幽妖倏忽兮水怪族形，<br>黿鼉岸走兮海若鬥鯨。河潰潰兮愈濁，濟翻翻兮不寧。<br>蛇噴雲而出穴，虎嘯風兮屢鳴。汙高巢而鳳去兮，<br>溺厚地而芝蘭以之不生。葵心傾兮何向，松影直而孰明。<br>人懼愁兮戴榮，天寂默兮無聲。嗚呼，天在雲之上兮，<br>人在雲之下兮，又安能決雲而上征。嗚呼，<br>既上征之不可兮，我奈何兮杯複傾。<br>有酒有酒香滿尊，君寧不飲開君顏。豈不知君飲此心恨，<br>君今獨醒誰與言。君寧不見颶風翻海火燎原，<br>巨鼇唐突高焰延。精衛銜蘆塞海溢，枯魚噴沫救池燔。<br>筋疲力竭波更大，鰭燋甲裂身已幹。有翼勸爾升九天，<br>有鱗勸爾登龍門。九天下視日月轉，龍門上激雷雨奔。<br>螗蜋雖怒誰爾懼，鶡旦雖啼誰爾憐。摶空意遠風來壯，<br>我可奈何兮一杯又進消我煩。<br>有酒有酒歌且哀，江春例早多早梅。櫻桃桃李相續開，<br>間以木蘭之秀香裴回。東風吹盡南風來，鶯聲漸澀花摧頹。<br>四月清和豔殘卉，芍藥翻紅蒲映水。夏龍痡毒雷雨多，<br>蒲葉離披豔紅死。紅豔猶存榴樹花，紫苞欲綻高筍牙。<br>筍牙成竹冒霜雪，榴花落地還銷歇。萬古盈虧相逐行，<br>君看夜夜當窗月。榮落虧盈可奈何，生成未遍霜霰過。<br>霜霰過兮複奈何，靈芝夐絕荊棘多。荊棘多兮可奈何，<br>可奈何兮終奈何。秦皇堯舜俱腐骨，<br>我可奈何兮又進一杯歌複歌。<br>有酒有酒方爛漫，飲酣拔劍心眼亂。聲若雷砰目流電，<br>醉舞翻環身眩轉。幹綱倒軋坤維旋，白日橫空星宿見，<br>一夫心醉萬物變。何況蚩尤之蹴蹋，安得不以熊羆戰。<br>嗚呼，風後力牧得親見，我可奈何兮又進一杯除健羨。<br>有酒有酒兮告臨江，風漫漫兮波長。渺渺兮注海，<br>海蒼蒼兮路茫茫。彼萬流之混入兮，<br>又安能分若畎澮淮河與夫岷吳之巨江。味作鹹而若一，<br>雖甘淡兮誰謂爾為良。濟涓涓而縷貫，<br>將奈何兮萬里之渾黃。鯨歸穴兮渤溢，鼇載山兮低昂。<br>陰火然兮眾族沸渭，颶風作兮晝夜倡狂。顧千珍與萬怪兮，<br>皆委潤而深藏。信天地之瀦蓄兮，<br>我可奈何兮一杯又進兮包大荒。<br>有酒有酒兮日將落，餘光委照在林薄。陽烏撩亂兮屋上棲，<br>陰怪跳趫兮水中躍。月爭光兮星又繁，燒橫空兮焰仍爍。<br>我可奈何兮時既昏，一杯又進兮聊處廓。<br>有酒有酒兮再祝，祝予心兮何欲。欲天泰而地寧，<br>欲人康而歲熟。欲鳳翥而鵷隨兮，欲龍亨而驥逐。<br>欲日盛而星微兮，欲滋蘭而殲毒。欲人欲而天從，<br>苟天未從兮，我可奈何兮一杯又進聊自足。<br></p></body></html>