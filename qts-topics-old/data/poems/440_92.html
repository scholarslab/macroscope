<!DOCTYPE HTML>
<html lang="en-US">
  <head>
    <meta charset="UTF-8">
    <title>440_92: 《江州赴忠州，至江陵已來，舟中示舍弟五十韻》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>440_92: 《江州赴忠州，至江陵已來，舟中示舍弟五十韻》白居易</p>
        <p>昔作咸秦客，常思江海行。今來仍盡室，此去又專城。<br>典午猶為幸，分憂固是榮。簈星州乘送，艛艓驛船迎。<br>共載皆妻子，同游即弟兄。寧辭浪跡遠，且貴賞心並。<br>雲展帆高掛，飆馳棹迅征。溯流從漢浦，循路轉荊衡。<br>山逐時移色，江隨地改名。風光近東早，水木向南清。<br>夏口煙孤起，湘川雨半晴。日煎紅浪沸，月射白砂明。<br>北渚寒留雁，南枝暖待鶯。駢朱桃露萼，點翠柳含萌。<br>亥市魚鹽聚，神林鼓笛鳴。壺漿椒葉氣，歌曲竹枝聲。<br>系纜憐沙靜，垂綸愛岸平。水餐紅粒稻，野茹紫花菁。<br>甌泛茶如乳，台粘酒似餳。膾長抽錦縷，藕脆削瓊英。<br>容易來千里，斯須進一程。未曾勞氣力，漸覺有心情。<br>臥穩添春睡，行遲帶酒酲。忽愁牽世網，便欲濯塵纓。<br>早接文場戰，曾爭翰苑盟。掉頭稱俊造，翹足取公卿。<br>且昧隨時義，徒輸報國誠。眾排恩易失，偏壓勢先傾。<br>虎尾憂危切，鴻毛性命輕。燭蛾誰救活，蠶繭自纏縈。<br>斂手辭雙闕，回眸望兩京。長沙拋賈誼，漳浦臥劉楨。<br>鶗鴂鳴還歇，蟾蜍破又盈。年光同激箭，鄉思極搖旌。<br>潦倒親知笑，衰羸舊識驚。烏頭因感白，魚尾為勞赬。<br>劍學將何用，丹燒竟不成。孤舟萍一葉，雙鬢雪千莖。<br>老見人情盡，閑思物理精。如湯探冷熱，似博鬥輸贏。<br>險路應須避，迷途莫共爭。此心知止足，何物要經營。<br>玉向泥中潔，松經雪後貞。無妨隱朝市，不必謝寰瀛。<br>但在前非悟，期無後患嬰。多知非景福，少語是元亨。<br>晦即全身藥，明為伐性兵。昏昏隨世俗，蠢蠢學黎甿。<br>鳥以能言，龜緣入夢烹。知之一何晚，猶足保餘生。<br></p></body></html>