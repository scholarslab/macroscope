<!DOCTYPE HTML>
<html lang="en-US">
  <head>
    <meta charset="UTF-8">
    <title>270_2: 《苦哉行五首（寶應中過滑州洛陽後同王季友作）》戎昱</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>270_2: 《苦哉行五首（寶應中過滑州洛陽後同王季友作）》戎昱</p>
        <p>彼鼠侵我廚，縱狸授粱肉。鼠雖為君卻，狸食自須足。<br>冀雪大國恥，翻是大國辱。膻腥逼綺羅，磚瓦雜珠玉。<br>登樓非騁望，目笑是心哭。何意天樂中，至今奏胡曲。<br>官軍收洛陽，家住洛陽裏。夫婿與兄弟，目前見傷死。<br>吞聲不許哭，還遣衣羅綺。上馬隨匈奴，數秋黃塵裏。<br>生為名家女，死作塞垣鬼。鄉國無還期，天津哭流水。<br>登樓望天衢，目極淚盈睫。強笑無笑容，須妝舊花靨。<br>昔年買奴僕，奴僕來碎葉。豈意未死間，自為匈奴妾。<br>一生忽至此，萬事痛苦業。得出塞垣飛，不如彼蜂蝶。<br>妾家清河邊，七葉承貂蟬。身為最小女，偏得渾家憐。<br>親戚不相識，幽閨十五年。有時最遠出，只到中門前。<br>前年狂胡來，懼死翻生全。今秋官軍至，豈意遭戈鋋。<br>匈奴為先鋒，長鼻黃發拳。彎弓獵生人，百步牛羊膻。<br>脫身落虎口，不及歸黃泉。苦哉難重陳，暗哭蒼蒼天。<br>可汗奉親詔，今月歸燕山。忽如亂刀劍，攪妾心腸間。<br>出戶望北荒，迢迢玉門關。生人為死別，有去無時還。<br>漢月割妾心，胡風凋妾顏。去去斷絕魂，叫天天不聞。<br></p></body></html>