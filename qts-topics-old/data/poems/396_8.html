<!DOCTYPE HTML>
<html lang="en-US">
  <head>
    <meta charset="UTF-8">
    <title>396_8: 《桐花》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>396_8: 《桐花》元稹</p>
        <p>朧月上山館，紫桐垂好陰。可惜暗澹色，無人知此心。<br>舜沒蒼梧野，鳳歸丹穴岑。遺落在人世，光華那複深。<br>年年怨春意，不競桃杏林。唯占清明後，牡丹還複侵。<br>況此空館閉，雲誰恣幽尋。徒煩鳥噪集，不語山嶔岑。<br>滿院青苔地，一樹蓮花簪。自開還自落，暗芳終暗沈。<br>爾生不得所，我願裁為琴。安置君王側，調和元首音。<br>安問宮征角，先辨雅鄭淫。宮弦春以君，君若春日臨。<br>商弦廉以臣，臣作旱天霖。人安角聲暢，人困鬥不任。<br>羽以類萬物，祆物神不歆。征以節百事，奉事罔不欽。<br>五者苟不亂，天命乃可忱。君若問孝理，彈作梁山吟。<br>君若事宗廟，拊以和球琳。君若不好諫，願獻觸疏箴。<br>君若不罷獵，請聽荒於禽。君若侈台殿，雍門可沾襟。<br>君若傲賢雋，鹿鳴有食芩。君聞祈招什，車馬勿駸駸。<br>君若欲敗度，中有式如金。君聞熏風操，志氣在愔愔。<br>中有阜財語，勿受來獻賝。北裏當絕聽，禍莫大於淫。<br>南風苟不競，無往遺之擒。奸聲不入耳，巧言甯孔壬。<br>梟音亦雲革，安得沴與祲。天子既穆穆，群材亦森森。<br>劍士還農野，絲人歸織紝。丹鳳巢阿閣，文魚遊碧潯。<br>和氣浹寰海，易若溉蹄涔。改張乃可鼓，此語無古今。<br>非琴獨能爾，事有諭因針。感爾桐花意，閑怨杳難禁。<br>待我持斤斧，置君為大琛。<br></p></body></html>