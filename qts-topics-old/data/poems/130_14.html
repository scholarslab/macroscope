<!DOCTYPE HTML>
<html lang="en-US">
  <head>
    <meta charset="UTF-8">
    <title>130_14: 《江畔老人愁》崔顥</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>130_14: 《江畔老人愁》崔顥</p>
        <p>江南年少十八九，乘舟欲渡青溪口。青溪口邊一老翁，<br>鬢眉皓白已衰朽。自言家代仕梁陳，垂朱拖紫三十人。<br>兩朝出將複入相，五世疊鼓乘朱輪。父兄三葉皆尚主，<br>子女四代為妃嬪。南山賜田接御苑，北宮甲第連紫宸。<br>直言榮華未休歇，不覺山崩海將竭。兵戈亂入建康城，<br>煙火連燒未央闕。衣冠士子陷鋒刃，良將名臣盡埋沒。<br>山川改易失市朝，衢路縱橫填白骨。老人此時尚少年，<br>脫身走得投海邊。罷兵歲餘未敢出，去鄉三載方來旋。<br>蓬蒿忘卻五城宅，草木不識青溪田。雖然得歸到鄉土，<br>零丁貧賤長辛苦。采樵屢入曆陽山，刈稻常過新林浦。<br>少年欲知老人歲，豈知今年一百五。君今少壯我已衰，<br>我昔少年君不睹。人生貴賤各有時，莫見羸老相輕欺。<br>感君相問為君說，說罷不覺令人悲。<br></p></body></html>