<!DOCTYPE HTML>
<html lang="en-US">
  <head>
    <meta charset="UTF-8">
    <title>395_2: 《雪車》劉叉</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>395_2: 《雪車》劉叉</p>
        <p>臘令凝綈三十日，繽紛密雪一複一。孰雲潤澤在枯荄，<br>闤闠餓民凍欲死。死中猶被豺狼食，官車初還城壘未完備。<br>人家千里無煙火，雞犬何太怨。天下恤吾氓，<br>如何連夜瑤花亂。皎潔既同君子節，沾濡多著小人面。<br>寒鎖侯門見客稀，色迷塞路行商斷。小小細細如塵間，<br>輕輕緩緩成樸簌。官家不知民餒寒，盡驅牛車盈道載屑玉。<br>載載欲何之，秘藏深宮以禦炎酷。徒能自衛九重間，<br>豈信車轍血，點點儘是農夫哭。刀兵殘喪後，<br>滿野誰為載白骨。遠戍久乏糧，太倉誰為運紅粟。<br>戎夫尚逆命，扁箱鹿角誰為敵。士夫困征討，<br>買花載酒誰為適。天子端然少旁求，股肱耳目皆奸慝。<br>依違用事佞上方，猶驅餓民運造化防暑厄。<br>吾聞躬耕南畝舜之聖，為民吞蝗唐之德。<br>未聞孽苦蒼生，相群相黨上下為蝥賊。<br>廟堂食祿不自慚，我為斯民歎息還歎息。<br></p></body></html>