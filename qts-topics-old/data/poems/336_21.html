<!DOCTYPE HTML>
<html lang="en-US">
  <head>
    <meta charset="UTF-8">
    <title>336_21: 《赴江陵途中寄贈王二十補闕李十一拾遺…員外翰林三學士》韓愈</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>336_21: 《赴江陵途中寄贈王二十補闕李十一拾遺…員外翰林三學士》韓愈</p>
        <p>孤臣昔放逐，血泣追愆尤。汗漫不省識，恍如乘桴浮。<br>或自疑上疏，上疏豈其由。是年京師旱，田畝少所收。<br>上憐民無食，征賦半已休。有司恤經費，未免煩徵求。<br>富者既雲急，貧者固已流。傳聞閭里間，赤子棄渠溝。<br>持男易鬥粟，掉臂莫肯酬。我時出衢路，餓者何其稠。<br>親逢道邊死，佇立久咿嚘。歸舍不能食，有如魚中鉤。<br>適會除禦史，誠當得言秋。拜疏移合門，為忠寧自謀。<br>上陳人疾苦，無令絕其喉。下陳畿甸內，根本理宜優。<br>積雪驗豐熟，幸寬待蠶麰。天子惻然感，司空歎綢繆。<br>謂言即施設，乃反遷炎州。同官盡才俊，偏善柳與劉。<br>或慮語言泄，傳之落冤讎。二子不宜爾，將疑斷還不。<br>中使臨門遣，頃刻不得留。病妹臥床褥，分知隔明幽。<br>悲啼乞就別，百請不頷頭。弱妻抱稚子，出拜忘慚羞。<br>黽勉不回顧，行行詣連州。朝為青雲士，暮作白頭囚。<br>商山季冬月，冰凍絕行輈。春風洞庭浪，出沒驚孤舟。<br>逾嶺到所任，低顏奉君侯。酸寒何足道，隨事生瘡疣。<br>遠地觸途異，吏民似猿猴。生獰多忿很，辭舌紛嘲啁。<br>白日屋簷下，雙鳴鬥鵂鶹。有蛇類兩首，有蠱群飛遊。<br>窮冬或搖扇，盛夏或重裘。颶起最可畏，訇哮簸陵丘。<br>雷霆助光怪，氣象難比侔。癘疫忽潛遘，十家無一瘳。<br>猜嫌動置毒，對案輒懷愁。前日遇恩赦，私心喜還憂。<br>果然又羈縶，不得歸鋤耰。此府雄且大，騰淩盡戈矛。<br>棲棲法曹掾，何處事卑陬。生平企仁義，所學皆孔周。<br>早知大理官，不列三後儔。何況親犴獄，敲搒發奸偷。<br>懸知失事勢，恐自罹罝罘。湘水清且急，涼風日修修。<br>胡為首歸路，旅泊尚夷猶。昨者京使至，嗣皇傳冕旒。<br>赫然下明詔，首罪誅共吺。複聞顛夭輩，峨冠進鴻疇。<br>班行再肅穆，璜佩鳴琅璆。佇繼貞觀烈，邊封脫兜鍪。<br>三賢推侍從，卓犖傾枚鄒。高議參造化，清文煥皇猷。<br>協心輔齊聖，致理同毛輶。小雅詠鹿鳴，食蘋貴呦呦。<br>遺風邈不嗣，豈憶嘗同裯。失志早衰換，前期擬蜉蝣。<br>自從齒牙缺，始慕舌為柔。因疾鼻又塞，漸能等熏蕕。<br>深思罷官去，畢命依松楸。空懷焉能果，但見歲已遒。<br>殷湯閔禽獸，解網祝蛛蝥。雷煥掘寶劍，冤氛消鬥牛。<br>茲道誠可尚，誰能借前籌。殷勤答吾友，明月非暗投。<br></p></body></html>