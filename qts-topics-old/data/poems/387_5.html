<!DOCTYPE HTML>
<html lang="en-US">
  <head>
    <meta charset="UTF-8">
    <title>387_5: 《寄男抱孫》盧仝</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>387_5: 《寄男抱孫》盧仝</p>
        <p>別來三得書，書道違離久。書處甚粗殺，且喜見汝手。<br>殷十七又報，汝文頗新有。別來才經年，囊盎未合鬥。<br>當是汝母賢，日夕加訓誘。尚書當畢功，禮記速須剖。<br>嘍羅兒讀書，何異摧枯朽。尋義低作聲，便可養年壽。<br>莫學村學生，粗氣強叫吼。下學偷功夫，新宅鋤蔾莠。<br>乘涼勸奴婢，園裏耨蔥韭。遠籬編榆棘，近眼栽桃柳。<br>引水灌竹中，蒲池種蓮藕。撈漉蛙蟆腳，莫遣生科鬥。<br>竹林吾最惜，新筍好看守。萬籜苞龍兒，攢迸溢林藪。<br>吾眼恨不見，心腸痛如搊。宅錢都未還，債利日日厚。<br>籜龍正稱冤，莫殺入汝口。丁寧囑託汝，汝活籜龍不。<br>殷十七老儒，是汝父師友。傳讀有疑誤，輒告諮問取。<br>兩手莫破拳，一吻莫飲酒。莫學捕鳩鴿，莫學打雞狗。<br>小時無大傷，習性防已後。頑發苦惱人，汝母必不受。<br>任汝惱弟妹，任汝惱姨舅。姨舅非吾親，弟妹多老醜。<br>莫惱添丁郎，淚子作面垢。莫引添丁郎，赫赤日裏走。<br>添丁郎小小，別吾來久久。脯脯不得吃，兄兄莫撚搜。<br>他日吾歸來，家人若彈糾。一百放一下，打汝九十九。<br></p></body></html>