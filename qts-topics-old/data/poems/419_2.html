<!DOCTYPE HTML>
<html lang="en-US">
  <head>
    <meta charset="UTF-8">
    <title>419_2: 《望雲騅馬歌》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>419_2: 《望雲騅馬歌》元稹</p>
        <p>憶昔先皇幸蜀時，八馬入谷七馬疲。肉綻筋攣四蹄脫，<br>七馬死盡無馬騎。天子蒙塵天雨泣，巉岩道路淋漓濕。<br>崢嶸白草眇難期，謥洞黃泉安可入。朱泚圍兵抽未盡，<br>懷光寇騎追行及。嬪娥相顧倚樹啼，鵷鷺無聲仰天立。<br>圉人初進望雲騅，彩色憔悴眾馬欺。上前噴吼如有意，<br>耳尖卓立節踠奇。君王試遣回胸臆，撮骨鋸牙駢兩肋。<br>蹄懸四局腦顆方，胯聳三山尾株直。圉人畏誚仍相惑，<br>此馬無良空有力。頻頻齧掣轡難施，往往跳趫鞍不得。<br>色沮聲悲仰天訴，天不遣言君未識。亞身受取白玉羈，<br>開口銜將紫金勒。君王自此方敢騎，似遇良臣久淒惻。<br>龍騰魚鱉啅然驚，驥肦驢騾少顏色。七聖心迷運方厄，<br>五丁力盡路猶窄。橐它山上斧刃堆，望秦嶺下錐頭石。<br>五六百里真符縣，八十四盤青山驛。掣開流電有輝光，<br>突過浮雲無朕跡。地平險盡施黃屋，九九屬車十二纛。<br>齊映前導引騅頭，嚴震迎號抱騅足。路旁垂白天寶民，<br>望騅禮拜見騅哭。皆言玄宗當時無此馬，不免騎騾來幸蜀。<br>雄雄猛將李令公，收城殺賊豺狼空。天旋地轉日再中，<br>天子卻坐明光宮。朝廷無事忘征戰，校獵朝回暮球宴。<br>禦馬齊登擬用槽，君王自試宣徽殿。圉人還進望雲騅，<br>性強步闊無方便。分鬃擺杖頭太高，擘肘回頭項難轉。<br>人人共惡難回跋，潛遣飛龍減芻秣。銀鞍繡韂不復施，<br>空盡天年禦槽活。當時鄒諺已有言，莫倚功高浪開闊。<br>登山縱似望雲騅，平地須饒紅叱撥。長安三月花垂草，<br>果下翩翩紫騮好。千官暖熱李令閑，百馬生獰望雲老。<br>望雲騅，爾之種類世世奇。當時項王乘爾祖，<br>分配英豪稱霸主。爾身今日逢聖人，從幸巴渝歸入秦。<br>功成事遂身退天之道，何必隨群逐隊到死蹋紅塵。<br>望雲騅，用與不用各有時，爾勿悲。<br></p></body></html>