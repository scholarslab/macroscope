<!DOCTYPE HTML>
<html lang="en-US">
  <head>
    <meta charset="UTF-8">
    <title>427_8: 《牡丹芳－美天子憂農也》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>427_8: 《牡丹芳－美天子憂農也》白居易</p>
        <p>牡丹芳，牡丹芳，黃金蕊綻紅玉房。千片赤英霞爛爛，<br>百枝絳點燈煌煌。照地初開錦繡段，當風不結蘭麝囊。<br>仙人琪樹白無色，王母桃花小不香。宿露輕盈泛紫豔，<br>朝陽照耀生紅光。紅紫二色間深淺，向背萬態隨低昂。<br>映葉多情隱羞面，臥叢無力含醉妝。低嬌笑容疑掩口，<br>凝思怨人如斷腸。穠姿貴彩信奇絕，雜卉亂花無比方。<br>石竹金錢何細碎，芙蓉芍藥苦尋常。遂使王公與卿士，<br>游花冠蓋日相望。庳車軟輿貴公主，香衫細馬豪家郎。<br>衛公宅靜閉東院，西明寺深開北廊。戲蝶雙舞看人久，<br>殘鶯一聲春日長。共愁日照芳難駐，仍張帷幕垂陰涼。<br>花開花落二十日，一城之人皆若狂。三代以還文勝質，<br>人心重華不重實。重華直至牡丹芳，其來有漸非今日。<br>元和天子憂農桑，恤下動天天降祥。去歲嘉禾生九穗，<br>田中寂寞無人至。今年瑞麥分兩歧，君心獨喜無人知。<br>無人知，可歎息。我願暫求造化力，減卻牡丹妖豔色。<br>少回卿士愛花心，同似吾君憂稼穡。<br></p></body></html>