<!DOCTYPE HTML>
<html lang="en-US">
  <head>
    <meta charset="UTF-8">
    <title>57_13: 《汾陰行》李嶠</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>57_13: 《汾陰行》李嶠</p>
        <p>君不見昔日西京全盛時，汾陰後土親祭祠。<br>齋宮宿寢設儲供，撞鐘鳴鼓樹羽旗。漢家五葉才且雄，<br>賓延萬靈朝九戎。柏梁賦詩高宴罷，詔書法駕幸河東。<br>河東太守親掃除，奉迎至尊導鑾輿。五營夾道列容衛，<br>三河縱觀空裏閭。回旌駐蹕降靈場，焚香奠醑邀百祥。<br>金鼎發色正焜煌，靈祇煒燁攄景光。埋玉陳牲禮神畢，<br>舉麾上馬乘輿出。彼汾之曲嘉可遊，木蘭為楫桂為舟。<br>棹歌微吟彩鷁浮，簫鼓哀鳴白雲秋。歡娛宴洽賜群後，<br>家家複除戶牛酒。聲明動天樂無有，千秋萬歲南山壽。<br>自從天子向秦關，玉輦金車不復還。珠簾羽扇長寂寞，<br>鼎湖龍髯安可攀。千齡人事一朝空，四海為家此路窮。<br>豪雄意氣今何在，壇場宮館盡蒿蓬。路逢故老長歎息，<br>世事回環不可測。昔時青樓對歌舞，今日黃埃聚荊棘。<br>山川滿目淚沾衣，富貴榮華能幾時。不見只今汾水上，<br>唯有年年秋雁飛。<br></p></body></html>