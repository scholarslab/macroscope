<!DOCTYPE HTML>
<html lang="en-US">
  <head>
    <meta charset="UTF-8">
    <title>541_106: 《送從翁東川弘農尚書幕》李商隱</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>541_106: 《送從翁東川弘農尚書幕》李商隱</p>
        <p>昔帝回沖眷，維皇惻上仁。三靈迷赤氣，萬匯叫蒼旻。<br>刊木方隆禹，陛陑始創殷。夏台曾圮閉，汜水敢逡巡。<br>拯溺休規步，防虞要徙薪。蒸黎今得請，宇宙昨還淳。<br>纘祖功宜急，貽孫計甚勤。降災雖代有，稔惡不無因。<br>宮掖方為蠱，邊隅忽遘迍。獻書秦逐客，間諜漢名臣。<br>北伐將誰使，南征決此辰。中原重板蕩，玄象失鉤陳。<br>詰旦違清道，銜枚別紫宸。茲行殊厭勝，故老遂分新。<br>去異封于鞏，來寧避處豳。永嘉幾失墜，宣政遽酸辛。<br>元子當傳啟，皇孫合授詢。時非三揖讓，表請再陶鈞。<br>舊好盟還在，中樞策屢遵。蒼黃傳國璽，違遠屬車塵。<br>雛虎如憑怒，漦龍性漫馴。封崇自何等，流落乃斯民。<br>逗撓官軍亂，優容敗將頻。早朝披草莽，夜縋達絲綸。<br>忘戰追無及，長驅氣益振。婦言終未易，廟算況非神。<br>日馭難淹蜀，星旄要定秦。人心誠未去，天道亦無親。<br>錦水湔雲浪，黃山掃地春。斯文虛夢鳥，吾道欲悲麟。<br>斷續殊鄉淚，存亡滿席珍。魂銷季羔竇，衣化子張紳。<br>建議庸何所，通班昔濫臻。浮生見開泰，獨得詠汀蘋。<br></p></body></html>