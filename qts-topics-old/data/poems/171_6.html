<!DOCTYPE HTML>
<html lang="en-US">
  <head>
    <meta charset="UTF-8">
    <title>171_6: 《贈宣城趙太守悅》李白</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>171_6: 《贈宣城趙太守悅》李白</p>
        <p>趙得寶符盛，山河功業存。三千堂上客，出入擁平原。<br>六國揚清風，英聲何喧喧。大賢茂遠業，虎竹光南藩。<br>錯落千丈松，虯龍盤古根。枝下無俗草，所植唯蘭蓀。<br>憶在南陽時，始承國士恩。公為柱下史，脫繡歸田園。<br>伊昔簪白筆，幽都逐遊魂。持斧冠三軍，霜清天北門。<br>差池宰兩邑，鶚立重飛翻。焚香入蘭台，起草多芳言。<br>夔龍一顧重，矯翼淩翔鵷。赤縣揚雷聲，強項聞至尊。<br>驚飆頹秀木，跡屈道彌敦。出牧曆三郡，所居猛獸奔。<br>遷人同衛鶴，謬上懿公軒。自笑東郭履，側慚狐白溫。<br>閑吟步竹石，精義忘朝昏。憔悴成醜士，風雲何足論。<br>獼猴騎土牛，羸馬夾雙轅。願借羲皇景，為人照覆盆。<br>溟海不振盪，何由縱鵬鯤。所期玄津白，倜儻假騰鶱。<br></p></body></html>