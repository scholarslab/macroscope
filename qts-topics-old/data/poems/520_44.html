<!DOCTYPE HTML>
<html lang="en-US">
  <head>
    <meta charset="UTF-8">
    <title>520_44: 《題池州弄水亭》杜牧</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>520_44: 《題池州弄水亭》杜牧</p>
        <p>弄水亭前溪，颭灩翠綃舞。綺席草芊芊，紫嵐峰伍伍。<br>螭蟠得形勢，翬飛如軒戶。一鏡奩曲堤，萬丸跳猛雨。<br>檻前燕雁棲，枕上巴帆去。叢筠侍修廊，密蕙媚幽圃。<br>杉樹碧為幢，花駢紅作堵。停樽遲晚月，咽咽上幽渚。<br>客舟耿孤燈，萬里人夜語。漫流罥苔槎，饑鳧曬雪羽。<br>玄絲落鉤餌，冰鱗看吞吐。斷霓天帔垂，狂燒漢旗怒。<br>曠朗半秋曉，蕭瑟好風露。光潔疑可攬，欲以襟懷貯。<br>幽抱吟九歌，羈情思湘浦。四時皆異狀，終日為良遇。<br>小山浸石棱，撐舟入幽處。孤歌倚桂岩，晚酒眠松塢。<br>紆餘帶竹村，蠶鄉足砧杵。塍泉落環佩，畦苗差纂組。<br>風俗知所尚，豪強恥孤侮。鄰喪不相舂，公租無詬負。<br>農時貴伏臘，簪瑱事禮賂。鄉校富華禮，征行產強弩。<br>不能自勉去，但愧來何暮。故園漢上林，信美非吾土。<br></p></body></html>