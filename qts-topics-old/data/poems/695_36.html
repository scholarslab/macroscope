<!DOCTYPE HTML>
<html lang="en-US">
  <head>
    <meta charset="UTF-8">
    <title>695_36: 《冬日長安感志寄獻虢州崔郎中二十韻》韋莊</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>695_36: 《冬日長安感志寄獻虢州崔郎中二十韻》韋莊</p>
        <p>帝裏無成久滯淹，別家三度見新蟾。郤詵丹桂無人指，<br>阮籍青襟有淚沾。溪上卻思雲滿屋，鏡中惟怕雪生髯。<br>病如原憲誰能療，蹇似劉楨豈用占。霧雨十年同隱遁，<br>風雷何日振沈潛。籲嗟每被更聲引，歌詠還因酒思添。<br>客舍正甘愁寂寂，郡樓遙想醉懨懨。已聞鈴閣懸新詔，<br>即向綸闈副具瞻。濟物便同川上楫，慰心還似邑中黔。<br>觀星始覺中郎貴，問俗方知太守廉。宅後綠波棲畫鷁，<br>馬前紅袖簇丹襜。閑招好客斟香蟻，悶對瓊花詠散鹽。<br>積凍慢封寒溜細，暮雲高拔遠峰尖。訟堂無事冰生印，<br>水榭高吟月透簾。松下圍棋期褚胤，筆頭飛箭薦陶謙。<br>未知匣劍何時躍，但恐鉛刀不再銛。雖有遠心長擁篲，<br>恥將新劍學編苫。才驚素節移銅律，又見玄冥變玉簽。<br>百口似萍依廣岸，一身如燕戀高簷。如今正困風波力，<br>更向人中問宋纖。<br></p></body></html>