<!DOCTYPE HTML>
<html lang="en-US">
  <head>
    <meta charset="UTF-8">
    <title>276_3: 《送吉中孚校書歸楚州舊山（中孚自仙官入仕）》盧綸</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>276_3: 《送吉中孚校書歸楚州舊山（中孚自仙官入仕）》盧綸</p>
        <p>青袍芸閣郎，談笑挹侯王。舊籙藏雲穴，新詩滿帝鄉。<br>名高閑不得，到處人爭識。誰知冰雪顏，已雜風塵色。<br>此去複如何，東皋岐路多。藉芳臨紫陌，回首憶滄波。<br>年來倦蕭索，但說淮南樂。並楫湖上游，連檣月中泊。<br>沿溜入閶門，千燈夜市喧。喜逢鄰舍伴，遙語問鄉園。<br>下淮風自急，樹杪分郊邑。送客隨岸行，離人出帆立。<br>漁村繞水田，澹澹隔晴煙。欲就林中醉，先期石上眠。<br>林昏天未曙，但向雲邊去。暗入無路山，心知有花處。<br>登高日轉明，下望見春城。洞裏草空長，塚邊人自耕。<br>寥寥行異境，過盡千峰影。露色凝古壇，泉聲落寒井。<br>仙成不可期，多別自堪悲。為問桃源客，何人見亂時。<br></p></body></html>