<!DOCTYPE HTML>
<html lang="en-US">
  <head>
    <meta charset="UTF-8">
    <title>230_11: 《承聞河北諸道節度入朝歡喜口號絕句十二首》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>230_11: 《承聞河北諸道節度入朝歡喜口號絕句十二首》杜甫</p>
        <p>祿山作逆降天誅，更有思明亦已無。<br>洶洶人寰猶不定，時時鬥戰欲何須。<br>社稷蒼生計必安，蠻夷雜種錯相干。<br>周宣漢武今王是，孝子忠臣後代看。<br>喧喧道路多歌謠，河北將軍盡入朝。<br>始是乾坤王室正，卻交江漢客魂銷。<br>不道諸公無表來，茫然庶事遣人猜。<br>擁兵相學干戈銳，使者徒勞百萬回。<br>鳴玉鏘金盡正臣，修文偃武不無人。<br>興王會靜妖氛氣，聖壽宜過一萬春。<br>英雄見事若通神，聖哲為心小一身。<br>燕趙休矜出佳麗，宮闈不擬選才人。<br>抱病江天白首郎，空山樓閣暮春光。<br>衣冠是日朝天子，草奏何時入帝鄉。<br>澶漫山東一百州，削成如桉抱青丘。<br>苞茅重入歸關內，王祭還供盡海頭。<br>東逾遼水北滹沱，星象風雲喜共和。<br>紫氣關臨天地闊，黃金台貯俊賢多。<br>漁陽突騎邯鄲兒，酒酣並轡金鞭垂。<br>意氣即歸雙闕舞，雄豪複遣五陵知。<br>李相將軍擁薊門，白頭雖老赤心存。<br>竟能盡說諸侯入，知有從來天子尊。<br>十二年來多戰場，天威已息陣堂堂。<br>神靈漢代中興主，功業汾陽異姓王。<br></p></body></html>