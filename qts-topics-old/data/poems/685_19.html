<!DOCTYPE HTML>
<html lang="en-US">
  <head>
    <meta charset="UTF-8">
    <title>685_19: 《赴闕次留獻荊南成相公三十韻》吳融</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>685_19: 《赴闕次留獻荊南成相公三十韻》吳融</p>
        <p>分閫兼文德，持衡有武功。荊南知獨去，海內更誰同。<br>拔地孤峰秀，當天一鶚雄。雲生五色筆，月吐六鈞弓。<br>骨格淩秋聳，心源見底空。神清餐沆瀣，氣逸飲洪蒙。<br>臨事成奇策，全身仗至忠。解鞍欺李廣，煮弩笑臧洪。<br>往昔逢多難，來茲故統戎。卓旗雲夢澤，撲火細腰宮。<br>鏟土樓臺構，連江雉堞籠。似平鋪掌上，疑湧出壺中。<br>豈是勞人力，寧因役鬼工。本遺三戶在，今匝萬家通。<br>畫舸橫青雀，危檣列彩虹。席飛巫峽雨，袖拂宋亭風。<br>場廣盤球子，池閑引釣筒。禮賢金璧賤，煦物雪霜融。<br>酒滿梁塵動，棋殘漏滴終。儉常資澹靜，貴絕恃穹崇。<br>唯要臣誠顯，那求帝渥隆。甘棠名異奭，大樹姓非馮。<br>自念為遷客，方諧謁上公。痛知遭止棘，頻歎委飄蓬。<br>借宅誅茅綠，分囷指粟紅。只慚燕館盛，甯覺阮途窮。<br>渙汗沾明主，滄浪別釣翁。去曾憂塞馬，歸欲逐邊鴻。<br>積感深於海，銜恩重極嵩。行行柳門路，回首下離東。<br></p></body></html>