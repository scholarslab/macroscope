<!DOCTYPE HTML>
<html lang="en-US">
  <head>
    <meta charset="UTF-8">
    <title>220_29: 《丹青引，贈曹將軍霸》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>220_29: 《丹青引，贈曹將軍霸》杜甫</p>
        <p>將軍魏武之子孫，於今為庶為清門。英雄割據雖已矣，<br>文彩風流猶尚存。學書初學衛夫人，但恨無過王右軍。<br>丹青不知老將至，富貴於我如浮雲。開元之中常引見，<br>承恩數上南熏殿。淩煙功臣少顏色，將軍下筆開生面。<br>良相頭上進賢冠，猛將腰間大羽箭。褒公鄂公毛發動，<br>英姿颯爽來酣戰。先帝天馬玉花驄，畫工如山貌不同。<br>是日牽來赤墀下，迥立閶闔生長風。詔謂將軍拂絹素，<br>意匠慘澹經營中。斯須九重真龍出，一洗萬古凡馬空。<br>玉花卻在禦榻上，榻上庭前屹相向。至尊含笑催賜金，<br>圉人太僕皆惆悵。弟子韓幹早入室，亦能畫馬窮殊相。<br>幹惟畫肉不畫骨，忍使驊騮氣凋喪。將軍畫善蓋有神，<br>必逢佳士亦寫真。即今飄泊干戈際，屢貌尋常行路人。<br>途窮反遭俗眼白，世上未有如公貧。但看古來盛名下，<br>終日坎壈纏其身。<br></p></body></html>