<!DOCTYPE HTML>
<html lang="en-US">
  <head>
    <meta charset="UTF-8">
    <title>485_30: 《秋懷五首》鮑溶</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>485_30: 《秋懷五首》鮑溶</p>
        <p>促促生有涯，營營意無限。無限意未申，有涯生已晚。<br>恩榮不可恃，天道歸寸管。老如影隨人，時若車下阪。<br>行者歸期盡，居人心更遠。涼風日蕭條，親戚長在眼。<br>多憂知無奈，聖賢莫能免。客鳥投本枝，生生複深淺。<br>秋曉客迢迢，月清風楚楚。草蟲夜侵我，唧唧床下語。<br>流年白日馳，微願不我與。心如繅絲綸，輾轉多頭緒。<br>憑觴散煩襟，援瑟清夜拊。回感帝子心，空堂有煙雨。<br>絲減悲不減，器新聲更古。一弦有餘哀，何況二十五。<br>九月夜如年，幽房勞別夢。不知別日遠，夜夜猶相送。<br>玉床暗蟲響，錦席寒淚凍。明鏡失舊人，空林誤歸鳳。<br>新年堪愛惜，錦字亦珍重。一念皎皎時，幽襟非所用。<br>金氣白日來，疏黃滿河關。平居乏愉悅，況複身險艱。<br>一憶故鄉居，一望客人還。兩心四海中，誰不傷朱顏。<br>雙燕不巢樹，浮萍不出山。性命君由天，安得易其間。<br>休悲砌蟲苦，此日無人閑。<br>龍荒變露色，燕雁南為客。遊子聲影中，涕零念離析。<br>四時如車馬，轉此今與昔。往歎在空中，存事委幽跡。<br>翩翩日斂照，朗朗月系夕。物生春不留，年壯老還迫。<br>天機杳何為，長壽與松柏。<br></p></body></html>