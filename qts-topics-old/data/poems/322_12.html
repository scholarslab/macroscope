<!DOCTYPE HTML>
<html lang="en-US">
  <head>
    <meta charset="UTF-8">
    <title>322_12: 《戶部王曹長楊考功崔刑部二院長…因書所懷且敘所知》權德輿</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>322_12: 《戶部王曹長楊考功崔刑部二院長…因書所懷且敘所知》權德輿</p>
        <p>忽驚西江侶，共作南宮郎。宿昔芝蘭室，今茲鴛鷺行。<br>子猷美風味，左戶推公器。含毫白雪飛，出匣青萍利。<br>子雲嘗燕居，作賦似相如。閑成考課奏，別貢賢良書。<br>子玉諒貞實，持刑慎丹筆。秋天鴻鵠姿，晚歲松筠質。<br>伊予誠薄才，何幸複趨陪。偶來塵右掖，空此憶中台。<br>時節東流駛，悲歡追往事。待月登庾樓，排雲上蕭寺。<br>盍簪蓮府宴，落帽龍沙醉。極浦送風帆，靈山眺煙翠。<br>解頤通善謔，喻指窮精義。搦管或飛章，分曹時按吏。<br>雨散與蓬飄，秦吳兩寂寥。方期全擁腫，豈望躡扶搖。<br>夜直分三署，晨趨共九霄。外庭時接武，廣陌更連鑣。<br>北極星辰拱，南熏氣序調。欣隨眾君子，並立聖明朝。<br></p></body></html>