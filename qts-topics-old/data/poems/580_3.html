<!DOCTYPE HTML>
<html lang="en-US">
  <head>
    <meta charset="UTF-8">
    <title>580_3: 《題翠微寺二十二韻（太宗升遐之所）》溫庭筠</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>580_3: 《題翠微寺二十二韻（太宗升遐之所）》溫庭筠</p>
        <p>邠土初成邑，虞賓竟讓王。幹符初得位，天弩夜收鋩。<br>偃息齊三代，優遊念四方。萬靈扶正寢，千嶂抱重岡。<br>幽石歸階陛，喬柯入棟樑。火雲如沃雪，湯殿似含霜。<br>澗籟添仙曲，岩花借禦香。野麋陪獸舞，林鳥逐鵷行。<br>鏡寫三秦色，窗搖八水光。問雲征楚女，疑粉試何郎。<br>蘭芷承雕輦，杉蘿入畫堂。受朝松露曉，頒朔桂煙涼。<br>嵐濕金鋪外，溪鳴錦幄傍。倚絲憂漢祖，持璧告秦皇。<br>短景催風馭，長星屬羽觴。儲君猶問豎，元老已登床。<br>鶴蓋趨平樂，雞人下建章。龍髯悲滿眼，螭首淚沾裳。<br>疊鼓嚴靈仗，吹笙送夕陽。斷泉辭劍佩，昏日伴旗常。<br>遺廟青蓮在，頹垣碧草芳。無因奏韶濩，流涕對幽篁。<br></p></body></html>