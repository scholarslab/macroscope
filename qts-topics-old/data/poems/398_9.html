<!DOCTYPE HTML>
<html lang="en-US">
  <head>
    <meta charset="UTF-8">
    <title>398_9: 《後湖》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>398_9: 《後湖》元稹</p>
        <p>荊有泥濘水，在荊之邑郛。郛前水在後，謂之為後湖。<br>環湖十餘裏，歲積潢與汙。臭腐魚鱉死，不植菰與蒲。<br>鄭公理三載，其理用喣愉。歲稔民四至，隘廛亦隘衢。<br>公乃署其地，為民先矢謨。人人儻自為，我亦不庀徒。<br>下裏得聞之，各各相俞俞。提攜翁及孫，捧戴婦與姑。<br>壯者負礫石，老亦捽茅芻。斤磨片片雪，椎隱連連珠。<br>朝餐布庭落，夜宿完戶樞。鄰里近相告，新戚遠相呼。<br>鬻者自為鬻，酤者自為酤。雞犬豐中市，人民岐下都。<br>百年廢滯所，一旦奧浩區。我實司水土，得為官事無。<br>人言賤事貴，貴直不貴諛。此實公所小，安用歌袴襦。<br>答雲潭及廣，以至鄂與吳。萬里盡澤國，居人皆墊濡。<br>富者不容蓋，貧者不庇軀。得不歌此事，以我為楷模。<br></p></body></html>