<!DOCTYPE HTML>
<html lang="en-US">
  <head>
    <meta charset="UTF-8">
    <title>77_1: 《夏日游德州贈高四》駱賓王</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>77_1: 《夏日游德州贈高四》駱賓王</p>
        <p>日觀鄰全趙，星臨俯舊吳。鬲津開巨浸，稽阜鎮名都。<br>紫雲浮劍匣，青山孕寶符。封疆恢霸道，問鼎競雄圖。<br>神光包四大，皇威震八區。風煙通地軸，星象正天樞。<br>天樞限南北，地軸殊鄉國。辟門通舜賓，比屋封堯德。<br>言謝垂鉤隱，來參負鼎職。天子不見知，群公詎相識。<br>未展從東駿，空戢圖南翼。時命欲何言，撫膺長歎息。<br>歎息將如何，遊人意氣多。白雪梁山曲，寒風易水歌。<br>泣魏傷吳起，思趙切廉頗。淒斷韓王劍，生死翟公羅。<br>羅悲翟公意，劍負韓王氣。驕餌去易論，忌途良可畏。<br>夙昔懷江海，平生混涇渭。千載契風雲，一言忘賤貴。<br>去去訪林泉，空穀有遺賢。言投爵裏刺，來泛野人船。<br>締交君贈縞，投分我忘筌。成風郢匠斫，流水伯牙弦。<br>牙弦忘道術，漳濱恣閒逸。聊安張蔚廬，詎掃陳蕃室。<br>虛室狎招尋，敬愛混浮沉。一諾黃金信，三複白珪心。<br>霜松貞雅節，月桂朗沖襟。靈台萬頃浚，學府九流深。<br>談玄明毀璧，拾紫陋籝金。鷺濤開碧海，鳳彩綴詞林。<br>林虛星華映，水澈霞光淨。霞水兩分紅，川源四望通。<br>霧卷天山靜，煙銷太史空。鳥聲流向薄，蝶影亂芳叢。<br>柳陰低槧水，荷氣上熏風。風月芳菲節，物華紛可悅。<br>將歡促席賞，遽爾又歸別。積水帶吳門，通波連禹穴。<br>贈言雖欲盡，機心庶應絕。潘岳本自閑，梁鴻不因熱。<br>一瓢欣狎道，三月聊棲拙。棲拙隱金華，狎道訪仙查。<br>放曠愚公穀，消散野人家。一頃南山豆，五色東陵瓜。<br>野衣裁薜葉，山酒酌藤花。白雲離望遠，青溪隱路賒。<br>儻憶幽岩桂，猶冀折疏麻。<br></p></body></html>