<!DOCTYPE HTML>
<html lang="en-US">
  <head>
    <meta charset="UTF-8">
    <title>77_17: 《疇昔篇》駱賓王</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>77_17: 《疇昔篇》駱賓王</p>
        <p>少年重英俠，弱歲賤衣冠。既托寰中賞，方承膝下歡。<br>遨遊灞水曲，風月洛城端。且知無玉饌，誰肯逐金丸。<br>金丸玉饌盛繁華，自言輕侮季倫家。五霸爭馳千里馬，<br>三條競騖七香車。掩映飛軒乘落照，參差步障引朝霞。<br>池中舊水如懸鏡，屋裏新妝不讓花。意氣風雲倏如昨，<br>歲月春秋屢回薄。上苑頻經柳絮飛，中園幾見梅花落。<br>當時門客今何在，疇昔交朋已疏索。莫教憔悴損容儀，<br>會得高秋雲霧廓。淹留坐帝鄉，無事積炎涼。<br>一朝披短褐，六載奉長廊。賦文慚昔馬，執戟歎前揚。<br>揮戈出武帳，荷筆入文昌。文昌隱隱皇城裏，<br>由來奕奕多才子。潘陸詞鋒駱驛飛，張曹翰苑縱橫起。<br>卿相未曾識，王侯甯見擬。垂釣甘成白首翁，<br>負薪何處逢知己。判將運命賦窮通，從來奇舛任西東。<br>不應永棄同芻狗，且複飄颻類轉蓬。容鬢年年異，<br>春華歲歲同。榮親未盡禮，徇主欲申功。<br>脂車秣馬辭鄉國，縈轡西南使邛僰。玉壘銅梁不易攀，<br>地角天涯眇難測。鶯囀蟬吟有悲望，鴻來雁度無音息。<br>陽關積霧萬里昏，劍閣連山千種色。蜀路何悠悠，<br>岷峰阻且修。回腸隨九折，迸淚連雙流。寒光千里暮，<br>露氣二江秋。長途看束馬，平水且沉牛。<br>華陽舊地標神制，石鏡蛾眉真秀麗。諸葛才雄已號龍，<br>公孫躍馬輕稱帝。五丁卓犖多奇力，四士英靈富文藝。<br>雲氣橫開八陣形，橋形遙分七星勢。川平煙霧開，<br>遊戲錦城隈。墉高龜望出，水淨雁文回。尋姝入酒肆，<br>訪客上琴台。不識金貂重，偏惜玉山頹。<br>他鄉冉冉消年月，帝裏沉沉限城闕。不見猿聲助客啼，<br>唯聞旅思將花發。我家迢遞關山裏，關山迢遞不可越。<br>故園梅柳尚餘春，來時勿使芳菲歇。解鞅欲言歸，<br>執袂愴多違。北梁俱握手，南浦共沾衣。別情傷去蓋，<br>離念惜徂輝。知音何所托，木落雁南飛。回來望平陸，<br>春來酒應熟。相將菌閣臥青溪，且用藤杯泛黃菊。<br>十年不調為貧賤，百日屢遷隨倚伏。只為須求負郭田，<br>使我再幹州縣祿。百年鬱鬱少騰遷，萬里遙遙入鏡川。<br>涘江拂潮沖白日，淮海長波接遠天。<br>叢竹凝朝露，孤山起暝煙。賴有邊城月，常伴客旌懸。<br>東南美箭稱吳會，名都隱軫三江外。塗山執玉應昌期，<br>曲水開襟重文會。仙鏑流音鳴鶴嶺，寶劍分輝落蛟瀨。<br>未看白馬對蘆芻，且覺浮雲似車蓋。江南節序多，<br>文酒屢經過。共踏春江曲，俱唱采菱歌。舟移疑入鏡，<br>棹舉若乘波。風光無限極，歸楫礙池荷。<br>眺聽煙霞正流眄，即從王事歸艫轉。芝田花月屢裴回，<br>金穀佳期重遊衍。登高北望嗤梁叟，憑軾西征想潘掾。<br>峰開華嶽聳疑蓮，水激龍門急如箭。人事謝光陰，<br>俄遭霜露侵。偷存七尺影，分沒九泉深。窮途行泣玉，<br>憤路未藏金。茹荼空有歎，懷橘獨傷心。<br>年來歲去成銷鑠，懷抱心期漸寥落。掛冠裂冕已辭榮，<br>南畝東皋事耕鑿。賓階客院常疏散，蓬徑柴扉終寂寞。<br>自有林泉堪隱棲，何必山中事丘壑。我住青門外，<br>家臨素滻濱。遙瞻丹鳳闕，斜望黑龍津。荒衢通獵騎，<br>窮巷抵樵輪。時有桃源客，來訪竹林人。<br>昨夜琴聲奏悲調，旭旦含顰不成笑。果乘驄馬發囂書，<br>複道郎官稟綸誥。冶長非罪曾縲絏，長孺然灰也經溺。<br>高門有閱不圖封，峻筆無聞斂敷妙。適離京兆謗，<br>還從禦史彈。炎威資夏景，平曲況秋翰。畫地終難入，<br>書空自不安。吹毛未可待，搖尾且求餐。<br>丈夫坎壈多愁疾，契闊迍邅盡今日。慎罰寧憑兩造辭，<br>嚴科直掛三章律。鄒衍銜悲系燕獄，李斯抱怨拘秦桎。<br>不應白髮頓成絲，直為黃沙暗如漆。紫禁終難叫，<br>朱門不易排。驚魂聞葉落，危魄逐輪埋。霜威遙有厲，<br>雪枉遂無階。含冤欲誰道，飲氣獨居懷。<br>忽聞驛使發關東，傳道天波萬里通。涸鱗去轍還遊海，<br>幽禽釋網便翔空。舜澤堯曦方有極，讒言巧佞儻無窮。<br>誰能局跡依三輔，會就商山訪四翁。<br></p></body></html>