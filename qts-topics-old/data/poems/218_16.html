<!DOCTYPE HTML>
<html lang="en-US">
  <head>
    <meta charset="UTF-8">
    <title>218_16: 《後出塞五首》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>218_16: 《後出塞五首》杜甫</p>
        <p>男兒生世間，及壯當封侯。戰伐有功業，焉能守舊丘。<br>召募赴薊門，軍動不可留。千金買馬鞭，百金裝刀頭。<br>閭裏送我行，親戚擁道周。斑白居上列，酒酣進庶羞。<br>少年別有贈，含笑看吳鉤。<br>朝進東門營，暮上河陽橋。落日照大旗，馬鳴風蕭蕭。<br>平沙列萬幕，部伍各見招。中天懸明月，令嚴夜寂寥。<br>悲笳數聲動，壯士慘不驕。借問大將誰，恐是霍嫖姚。<br>古人重守邊，今人重高勳。豈知英雄主，出師亙長雲。<br>六合已一家，四夷且孤軍。遂使貔虎士，奮身勇所聞。<br>拔劍擊大荒，日收胡馬群。誓開玄冥北，持以奉吾君。<br>獻凱日繼踵，兩蕃靜無虞。漁陽豪俠地，擊鼓吹笙竽。<br>雲帆轉遼海，粳稻來東吳。越羅與楚練，照耀輿台軀。<br>主將位益崇，氣驕淩上都。邊人不敢議，議者死路衢。<br>我本良家子，出師亦多門。將驕益愁思，身貴不足論。<br>躍馬二十年，恐辜明主恩。坐見幽州騎，長驅河洛昏。<br>中夜間道歸，故里但空村。惡名幸脫免，窮老無兒孫。<br></p></body></html>