<!DOCTYPE HTML>
<html lang="en-US">
  <head>
    <meta charset="UTF-8">
    <title>391_4: 《馬詩二十三首》李賀</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>391_4: 《馬詩二十三首》李賀</p>
        <p>龍脊貼連錢，銀蹄白踏煙。無人織錦韂，誰為鑄金鞭。<br>臘月草根甜，天街雪似鹽。未知口硬軟，先擬蒺藜銜。<br>忽憶周天子，驅車上玉山。鳴騶辭鳳苑，赤驥最承恩。<br>此馬非凡馬，房星本是星。向前敲瘦骨，猶自帶銅聲。<br>大漠山如雪，燕山月似鉤。何當金絡腦，快走踏清秋。<br>饑臥骨查牙，粗毛刺破花。鬣焦朱色落，發斷鋸長麻。<br>西母酒將闌，東王飯已幹。君王若燕去，誰為拽車轅。<br>赤兔無人用，當須呂布騎。吾聞果下馬，羈策任蠻兒。<br>飂叔去匆匆，如今不豢龍。夜來霜壓棧，駿骨折西風。<br>催榜渡烏江，神騅泣向風。君王今解劍，何處逐英雄。<br>內馬賜宮人，銀韉刺騏驎。午時鹽阪上，蹭蹬溘風塵。<br>批竹初攢耳，桃花未上身。他時須攪陣，牽去借將軍。<br>寶玦誰家子，長聞俠骨香。堆金買駿骨，將送楚襄王。<br>香襆赭羅新，盤龍蹙鐙鱗。回看南陌上，誰道不逢春。<br>不從桓公獵，何能伏虎威。一朝溝隴出，看取拂雲飛。<br>唐劍斬隋公，拳毛屬太宗。莫嫌金甲重，且去捉旋風。<br>白鐵剉青禾，砧間落細莎。世人憐小頸，金埒畏長牙。<br>伯樂向前看，旋毛在腹間。只今掊白草，何日驀青山。<br>蕭寺馱經馬，元從竺國來。空知有善相，不解走章台。<br>重圍如燕尾，寶劍似魚腸。欲求千里腳，先采眼中光。<br>暫系騰黃馬，仙人上彩樓。須鞭玉勒吏，何事謫高州。<br>汗血到王家，隨鸞撼玉珂。少君騎海上，人見是青騾。<br>武帝愛神仙，燒金得紫煙。廄中皆肉馬，不解上青天。<br></p></body></html>