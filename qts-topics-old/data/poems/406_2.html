<!DOCTYPE HTML>
<html lang="en-US">
  <head>
    <meta charset="UTF-8">
    <title>406_2: 《答姨兄胡靈之見寄五十韻》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>406_2: 《答姨兄胡靈之見寄五十韻》元稹</p>
        <p>憶昔鳳翔城，齠年是事榮。理家煩伯舅，相宅盡吾兄。<br>詩律蒙親授，朋遊忝自迎。題頭筠管縵，教射角弓騂。<br>矮馬駝鬃，犛牛獸面纓。對談依赳赳，送客步盈盈。<br>米碗諸賢讓，蠡杯大戶傾。一船席外語，三榼拍心精。<br>傳盞加分數，橫波擲目成。華奴歌淅淅，媚子舞卿卿。<br>鬥設狂為好，誰憂飲敗名。屠過隱朱亥，樓夢古秦嬴。<br>環坐唯便草，投盤暫廢觥。春郊才爛熳，夕鼓已砰轟。<br>荏苒移灰管，喧闐倦塞兵。糟漿聞漸足，書劍訝無成。<br>抵璧慚虛棄，彈珠覺用輕。遂籠雲際鶴，來狎穀中鶯。<br>學問攻方苦，篇章興太清。囊疏螢易透，錐鈍股多坑。<br>筆陣戈矛合，文房棟桷撐。豆萁才敏俊，羽獵正崢嶸。<br>岐下尋時別，京師觸處行。醉眠街北廟，閑繞宅南營。<br>柳愛淩寒軟，梅憐上番驚。觀松青黛笠，欄藥紫霞英。<br>盡日聽僧講，通宵詠月明。正耽幽趣樂，旋被宦途縈。<br>吏晉資材枉，留秦歲序更。我髯黳數寸，君發白千莖。<br>芸閣懷鉛暇，姑峰帶雪晴。何由身倚玉，空睹翰飛瓊。<br>世道難於劍，讒言巧似笙。但憎心可轉，不解跽如擎。<br>始效神羊觸，俄隨旅雁征。孤芳安可駐，五鼎幾時烹。<br>潦倒沉泥滓，欹危踐矯衡。登樓王粲望，落帽孟嘉情。<br>巫峽連天水，章台塞路荊。雨摧漁火焰，風引竹枝聲。<br>分作屯之蹇，那知困亦亨。官曹三語掾，國器萬尋楨。<br>逸傑雄姿迥，皇王雅論評。蕙依潛可習，雲合定誰令。<br>原燎逢冰井，鴻流值木罌。智囊推有在，勇爵敢徒爭。<br>迅拔看鵬舉，高音侍鶴鳴。所期人拭目，焉肯自佯盲。<br>鉛鈍丁寧淬，蕪荒輾轉耕。窮通須豹變，攖搏笑狼獰。<br>愧捧芝蘭贈，還披肺腑呈。此生如未死，未擬變平生。<br></p></body></html>