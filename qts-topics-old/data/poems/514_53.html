<!DOCTYPE HTML>
<html lang="en-US">
  <head>
    <meta charset="UTF-8">
    <title>514_53: 《和劉補闕秋園寓興之什十首》朱慶餘</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>514_53: 《和劉補闕秋園寓興之什十首》朱慶餘</p>
        <p>閑園清氣滿，新興日堪追。隔水蟬鳴後，當簷雁過時。<br>雨餘槐穟重，霜近藥苗衰。不以朝簪貴，多將野客期。<br>誰言高靜意，不異在衡茅。竹冷人離洞，天晴鶴出巢。<br>深籬藏白菌，荒蔓露青匏。幾見中宵月，清光墜樹梢。<br>逍遙人事外，杖屨入杉蘿。草色寒猶在，蟲聲晚漸多。<br>靜逢山鳥下，幽稱野僧過。幾許新開菊，閑從落葉和。<br>留情清景宴，朝罷有餘閑。蝶散紅蘭外，螢飛白露間。<br>牆高微見寺，林靜遠分山。吟足期相訪，殘陽自掩關。<br>深齋嘗獨處，詎肯厭秋聲。翠筱寒愈靜，孤花晚更明。<br>每因逢石坐，多見抱書行。入夜聽疏杵，遙知耿此情。<br>蒼翠經宵在，園廬景自深。風淒欲去燕，月思向來砧。<br>碧石當莎徑，寒煙冒竹林。杯瓢閑寄詠，清絕是知音。<br>門巷唯苔蘚，誰言不稱貧。台閒人下晚，果熟鳥來頻。<br>石脈潛通井，松枝靜離塵。殘蔬得晴後，又見一番新。<br>捲簾天色靜，近瀨覺衣單。蕉葉猶停翠，桐陰已爽寒。<br>雲從高處望，琴愛靜時彈。正去重陽近，吟秋意未闌。<br>竹徑通鄰圃，清深稱獨遊。蟲絲交影細，藤子墜聲幽。<br>積潤苔紋厚，迎寒薺葉稠。閑來尋古畫，未廢執茶甌。<br>風物已蕭颯，晚煙生霽容。斜分紫陌樹，遠隔翠微鐘。<br>宿客論文靜，閑燈落燼重。無窮林下意，真得古人風。<br></p></body></html>