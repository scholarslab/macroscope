<!DOCTYPE HTML>
<html lang="en-US">
  <head>
    <meta charset="UTF-8">
    <title>175_16: 《魯郡堯祠送竇明府薄華還西京（時久病初起作）》李白</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>175_16: 《魯郡堯祠送竇明府薄華還西京（時久病初起作）》李白</p>
        <p>朝策犁眉騧，舉鞭力不堪。強扶愁疾向何處，<br>角巾微服堯祠南。長楊掃地不見日，石門噴作金沙潭。<br>笑誇故人指絕境，山光水色青于藍。廟中往往來擊鼓，<br>堯本無心爾何苦。門前長跪雙石人，有女如花日歌舞。<br>銀鞍繡轂往復回，簸林蹶石鳴風雷。遠煙空翠時明滅，<br>白鷗曆亂長飛雪。紅泥亭子赤闌幹，碧流環轉青錦湍。<br>深沉百丈洞海底，那知不有蛟龍蟠。<br>君不見綠珠潭水流東海，綠珠紅粉沉光彩。<br>綠珠樓下花滿園，今日曾無一枝在。昨夜秋聲閶闔來，<br>洞庭木落騷人哀。遂將三五少年輩，登高遠望形神開。<br>生前一笑輕九鼎，魏武何悲銅雀台。我歌白雲倚窗牖，<br>爾聞其聲但揮手。長風吹月度海來，遙勸仙人一杯酒。<br>酒中樂酣宵向分，舉觴酹堯堯可聞。<br>何不令皋繇擁篲橫八極，直上青天揮浮雲。<br>高陽小飲真瑣瑣，山公酩酊何如我。竹林七子去道賒，<br>蘭亭雄筆安足誇。堯祠笑殺五湖水，至今憔悴空荷花。<br>爾向西秦我東越，暫向瀛洲訪金闕。藍田太白若可期，<br>為余掃灑石上月。<br></p></body></html>