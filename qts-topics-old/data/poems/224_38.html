<!DOCTYPE HTML>
<html lang="en-US">
  <head>
    <meta charset="UTF-8">
    <title>224_38: 《陪鄭廣文游何將軍山林十首（山林在韋曲西塔陂）》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>224_38: 《陪鄭廣文游何將軍山林十首（山林在韋曲西塔陂）》杜甫</p>
        <p>不識南塘路，今知第五橋。名園依綠水，野竹上青霄。<br>穀口舊相得，濠梁同見招。平生為幽興，未惜馬蹄遙。<br>百頃風潭上，千重夏木清。卑枝低結子，接葉暗巢鶯。<br>鮮鯽銀絲膾，香芹碧澗羹。翻疑柁樓底，晚飯越中行。<br>萬里戎王子，何年別月支。異花開絕域，滋蔓匝清池。<br>漢使徒空到，神農竟不知。露翻兼雨打，開坼日離披。<br>旁舍連高竹，疏籬帶晚花。碾渦深沒馬，藤蔓曲藏蛇。<br>詞賦工無益，山林跡未賒。盡撚書籍賣，來問爾東家。<br>剩水滄江破，殘山碣石開。綠垂風折筍，紅綻雨肥梅。<br>銀甲彈箏用，金魚換酒來。興移無灑掃，隨意坐莓苔。<br>風磴吹陰雪，雲門吼瀑泉。酒醒思臥簟，衣冷欲裝綿。<br>野老來看客，河魚不取錢。只疑淳樸處，自有一山川。<br>棘樹寒雲色，茵蔯春藕香。脆添生菜美，陰益食單涼。<br>野鶴清晨出，山精白日藏。石林蟠水府，百里獨蒼蒼。<br>憶過楊柳渚，走馬定昆池。醉把青荷葉，狂遺白接5。<br>刺船思郢客，解水乞吳兒。坐對秦山晚，江湖興頗隨。<br>床上書連屋，階前樹拂雲。將軍不好武，稚子總能文。<br>醒酒微風入，聽詩靜夜分。絺衣掛蘿薜，涼月白紛紛。<br>幽意忽不愜，歸期無奈何。出門流水注，回首白雲多。<br>自笑燈前舞，誰憐醉後歌。祗應與朋好，風雨亦來過。<br></p></body></html>