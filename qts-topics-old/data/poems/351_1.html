<!DOCTYPE HTML>
<html lang="en-US">
  <head>
    <meta charset="UTF-8">
    <title>351_1: 《同劉二十八院長述舊言懷感時書事奉寄澧州…贈二君子》柳宗元</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>351_1: 《同劉二十八院長述舊言懷感時書事奉寄澧州…贈二君子》柳宗元</p>
        <p>弱歲游玄圃，先容幸棄瑕。名勞長者記，文許後生誇。<br>鷃翼嘗披隼，蓬心類倚麻。繼酬天祿署，俱尉甸侯家。<br>憲府初收跡，丹墀共拜嘉。分行參瑞獸，傳點亂宮鴉。<br>執簡寧循枉，持書每去邪。鸞鳳標魏闕，熊武負崇牙。<br>辨色宜相顧，傾心自不嘩。金爐仄流月，紫殿啟晨霞。<br>未竟遷喬樂，俄成失路嗟。還如渡遼水，更似謫長沙。<br>別怨秦城暮，途窮越嶺斜。訟庭閑枳棘，候吏逐麋麚。<br>三載皇恩暢，千年聖曆遐。朝宗延駕海，師役罷梁溠。<br>京邑搜貞幹，南宮步渥窪。世惟材是梓，人仰驥中驊。<br>欻刺苗入地，仍逾贛石崖。禮容垂琫，戍備響錏鍜。<br>寵即郎官舊，威從太守加。建旟翻鷙鳥，負弩繞文蛇。<br>冊府榮八命，中闈盛六珈。肯隨胡質矯，方惡馬融奢。<br>褒德符新換，懷仁道並遮。俗嫌龍節晚，朝訝介圭賒。<br>禹貢輸苞匭，周官賦秉秅。雄風吞七澤，異產控三巴。<br>即事觀農稼，因時展物華。秋原被蘭葉，春渚漲桃花。<br>令肅軍無擾，程懸市禁貰。不應虞竭澤，寧複歎棲苴。<br>蹀躞騶先駕，籠銅鼓報衙。染毫東國素，濡印錦溪砂。<br>貨積舟難泊，人歸山倍畬。吳歈工折柳，楚舞舊傳芭。<br>隱幾松為曲，傾樽石作汙。寒初榮橘柚，夏首薦枇杷。<br>祀變荊巫禱，風移魯婦髽。已聞施愷悌，還睹正奇邪。<br>慕友慚連璧，言姻喜附葭。沉埋全死地，流落半生涯。<br>入郡腰恒折，逢人手盡叉。敢辭親恥汙，唯恐長疵瘕。<br>善幻迷冰火，齊諧笑柏塗。東門牛屢飯，中散虱空爬。<br>逸戲看猿鬥，殊音辨馬撾。渚行狐作孽，林宿鳥為。<br>同病憂能老，新聲厲似姱。豈知千仞墜，只為一毫差。<br>守道甘長絕，明心欲自。貯愁聽夜雨，隔淚數殘葩。<br>梟族音常聒，豺群喙競呀。岸蘆翻毒蜃，溪竹鬥狂犘。<br>野鶩行看弋，江魚或共叉。瘴氛恒積潤，訛火亟生煆。<br>耳靜煩喧蟻，魂驚怯怒蛙。風枝散陳葉，霜蔓綖寒瓜。<br>霧密前山桂，冰枯曲沼蕸。思鄉比莊舄，遁世遇眭誇。<br>漁舍茨荒草，村橋臥古槎。禦寒衾用罽，挹水勺仍椰。<br>窗蠹惟潛蠍，甍涎競綴蝸。引泉開故竇，護藥插新笆。<br>樹怪花因槲，蟲憐目待蝦。驟歌喉易嗄，饒醉鼻成齇。<br>曳捶牽羸馬，垂蓑牧艾豭。已看能類鱉，猶訝雉為鷨。<br>誰采中原菽，徒巾下澤車。俚兒供苦筍，傖父饋酸楂。<br>勸策扶危杖，邀持當酒茶。道流征短褐，禪客會袈裟。<br>香飯舂菰米，珍蔬折五茄。方期飲甘露，更欲吸流霞。<br>屋鼠從穿兀，林狙任攫拏。春衫裁白紵，朝帽掛烏紗。<br>屢歎恢恢網，頻搖肅肅罝。衰榮因蓂莢，盈缺幾蝦蟆。<br>路識溝邊柳，城聞隴上笳。共思捐佩處，千騎擁青緺。<br></p></body></html>