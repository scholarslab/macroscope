<!DOCTYPE HTML>
<html lang="en-US">
  <head>
    <meta charset="UTF-8">
    <title>393_13: 《榮華樂（一作東洛梁家謠）》李賀</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>393_13: 《榮華樂（一作東洛梁家謠）》李賀</p>
        <p>鳶肩公子二十餘，齒編貝，唇激朱。氣如虹霓，飲如建瓴，<br>走馬夜歸叫嚴更。徑穿複道游椒房，龍裘金玦雜花光。<br>玉堂調笑金樓子，台下戲學邯鄲倡。口吟舌話稱女郎，<br>錦袪繡面漢帝旁。得明珠十斛，白璧一雙，<br>新詔垂金曳紫光煌煌。馬如飛，人如水，九卿六官皆望履。<br>將回日月先反掌，欲作江河唯畫地。峨峨虎冠上切雲，<br>竦劍晨趨淩紫氛。繡段千尋貽皂隸，黃金百鎰貺家臣。<br>十二門前張大宅，晴春煙起連天碧。金鋪綴日雜紅光，<br>銅龍齧環似爭力。瑤姬凝醉臥芳席，海素籠窗空下隔。<br>丹穴取鳳充行庖，玃玃如拳那足食。金蟾呀呀蘭燭香，<br>軍裝武妓聲琅璫。誰知花雨夜來過，但見池台春草長。<br>嘈嘈弦吹匝天開，洪崖簫聲繞天來。天長一矢貫雙虎，<br>雲弝絕騁聒旱雷。亂袖交竿管兒舞，吳音綠鳥學言語。<br>能教刻石平紫金，解送刻毛寄新兔。三皇皇后七貴人，<br>五十校尉二將軍。當時飛去逐彩雲，化作今日京華春。<br></p></body></html>