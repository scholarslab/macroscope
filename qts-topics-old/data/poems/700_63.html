<!DOCTYPE HTML>
<html lang="en-US">
  <head>
    <meta charset="UTF-8">
    <title>700_63: 《贈峨嵋山彈琴李處士》韋莊</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>700_63: 《贈峨嵋山彈琴李處士》韋莊</p>
        <p>峨嵋山下能琴客，似醉似狂人不測。何須見我眼偏青，<br>未見我身頭已白。茫茫四海本無家，一片愁雲颺秋碧。<br>壺中醉臥日月明，世上長遊天地窄。晉朝叔夜舊相知，<br>蜀郡文君小來識。後生常建彼何人，贈我篇章苦雕刻。<br>名卿名相盡知音，遇酒遇琴無間隔。如今世亂獨翛然，<br>天外鴻飛招不得。余今正泣楊朱淚，八月邊城風刮地。<br>霓旌絳旆忽相尋，為我尊前橫綠綺。一彈猛雨隨手來，<br>再彈白雪連天起。淒淒清清松上風，咽咽幽幽隴頭水。<br>吟蜂繞樹去不來，別鶴引雛飛又止。錦麟不動惟側頭，<br>白馬仰聽空豎耳。廣陵故事無人知，古人不說今人疑。<br>子期子野俱不見，烏啼鬼哭空傷悲。坐中詞客悄無語，<br>簾外月華庭欲午。為君吟作聽琴歌，為我留名系仙譜。<br></p></body></html>