<!DOCTYPE HTML>
<html lang="en-US">
  <head>
    <meta charset="UTF-8">
    <title>666_1: 《比紅兒詩》羅虯</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>666_1: 《比紅兒詩》羅虯</p>
        <p>姓字看侵尺五天，芳菲占斷百花鮮。<br>馬嵬好笑當時事，虛賺明皇幸蜀川。<br>金穀園中花正繁，墜樓從道感深恩。<br>齊奴卻是來東市，不為紅兒死更冤。<br>陷卻平陽為小憐，周師百萬戰長川。<br>更教乞與紅兒貌，舉國山川不值錢。<br>一曲都緣張麗華，六宮齊唱後庭花。<br>若教比並紅兒貌，枉破當年國與家。<br>樂營門外柳如陰，中有佳人畫閣深。<br>若是五陵公子見，買時應不啻千金。<br>青絲高綰石榴裙，腸斷當筵酒半醺。<br>置向漢宮圖畫裏，入胡應不數昭君。<br>斜憑欄杆醉態新，斂眸微盻不勝春。<br>當時若遇東昏主，金葉蓮花是此人。<br>匼匝千山與萬山，碧桃花下景長閑。<br>神仙得似紅兒貌，應免劉郎憶世間。<br>越山重疊越溪斜，西子休憐解浣紗。<br>得似紅兒今日貌，肯教將去與夫差。<br>詔下人間覓好花，月眉雲髻選人家。<br>紅兒若向當時見，系臂先封第一紗。<br>鋒鏑縱橫不敢看，淚垂玉箸正汍瀾。<br>應緣近似紅兒貌，始得深宮奉五官。<br>金縷濃熏百和香，臉紅眉黛入時妝。<br>當時便向喬家見，未敢將心在窈娘。<br>通宵甲帳散香塵，漢帝精神禮百神。<br>若見紅兒醉中態，也應休憶李夫人。<br>拔得芙蓉出水新，魏家公子信才人。<br>若教瞥見紅兒貌，不肯留情付洛神。<br>芳姿不合併常人，雲在遙天玉在塵。<br>因事愛思荀奉倩，一生閑坐枉傷神。<br>筆底如風思湧泉，賦中休謾說嬋娟。<br>紅兒若在東家住，不得登牆爾許年。<br>一抹濃紅傍臉斜，妝成不語獨攀花。<br>當時若是逢韓壽，未必埋蹤在賈家。<br>樹嫋西風日半沉，地無人跡轉傷心。<br>阿嬌得似紅兒貌，不費長門買賦金。<br>五雲高捧紫金堂，花下投壺侍玉皇。<br>從到世人都不識，也應知有杜蘭香。<br>戲水源頭指舊蹤，當時一笑也難逢。<br>紅兒若為回桃臉，豈比連催舉五烽。<br>虢國夫人照夜璣，若為求得與紅兒。<br>醉和香態濃春睡，一樹繁花偃繡幃。<br>知有持盈玉葉冠，剪雲裁月照人寒。<br>若使紅兒風帽戴，直使瑤池會上看。<br>明媚何曾讓玉環，破瓜年幾百花顏。<br>若教貌向南朝見，定卻梅妝似等閒。<br>世事悠悠未足稱，肯將閒事更爭能。<br>自從命向紅兒去，不欲留心在裂繒。<br>自隱新從夢裏來，嶺雲微步下陽臺。<br>含情一向春風笑，羞殺凡花盡不開。<br>舍卻青娥換玉鞍，古來公子苦無端。<br>莫言一匹追風馬，天驥牽來也不看。<br>檻外花低瑞露濃，夢魂驚覺暈春容。<br>憑君細看紅兒貌，最稱嚴妝待曉鐘。<br>薄羅輕剪越溪紋，鴉翅低垂兩鬢分。<br>料得相如偷見面，不應琴裏挑文君。<br>南國東鄰各一時，後來惟有杜紅兒。<br>若教楚國宮人見，羞把腰身並柳枝。<br>照耀金釵簇膩鬟，見時直向畫屏間。<br>黃姑阿母能判剖，十斛明珠也是閑。<br>輕小休誇似燕身，生來占斷紫宮春。<br>漢皇若遇紅兒貌，掌上無因著別人。<br>鸚鵡娥如裛露紅，鏡前眉樣自深宮。<br>稍教得似紅兒貌，不嫁南朝沈侍中。<br>擬將心地學安禪，爭奈紅兒笑靨圓。<br>何物把來堪比並，野塘初綻一枝蓮。<br>浸草漂花繞檻香，最憐穿度樂營牆。<br>殷勤留滯緣何事，曾照紅兒一面妝。<br>雕陰舊俗騁嬋娟，有個紅兒賽洛川。<br>常笑世人語虛誕，今朝自見火中蓮。<br>渡口諸儂樂未休，竟陵西望路悠悠。<br>石城有個紅兒貌，兩槳無因迎莫愁。<br>誰向深山識大仙，勸人山上引春泉。<br>定知不及紅兒貌，枉卻工夫溉玉田。<br>傾國傾城總絕倫，紅兒花下認真身。<br>十年東北看燕趙，眼冷何曾見一人。<br>今時自是不諳知，前代由來豈見遺。<br>一笑陽城人便惑，何堪教見杜紅兒。<br>京口喧喧百萬人，競傳河鼓謝星津。<br>柰花似雪簪雲髻，今日夭容是後身。<br>青史書時未是真，可能纖手卻強秦。<br>再三為謝齊皇后，要解連環別與人。<br>繡帳鴛鴦對刺紋，博山微暖麝微曛。<br>詩成若有紅兒貌，悔道當時月墜雲。<br>薄粉輕朱取次施，大都端正亦相宜。<br>只如花下紅兒態，不藉城中半額眉。<br>妝成渾欲認前朝，金鳳雙釵逐步搖。<br>未必慕容宮裏伴，舞風歌月勝纖腰。<br>琥珀釵成恩正深，玉兒妖惑蕩君心。<br>莫教回首看妝面，始覺曾虛擲萬金。<br>自有閑花一面春，臉檀眉黛一時新。<br>殷勤為報梁家婦，休把啼妝賺後人。<br>輕梳小髻號慵來，巧中君心不用媒。<br>可得紅兒拋醉眼，漢皇恩澤一時回。<br>千里長江旦暮潮，吳都風俗尚纖腰。<br>周郎若見紅兒貌，料得無心念小喬。<br>月落潛奔暗解攜，本心誰道獨單棲。<br>還緣交甫非良偶，不肯終身作羿妻。<br>漢皇曾識許飛瓊，寫向人間作畫屏。<br>昨日紅兒花下見，大都相似更娉婷。<br>魏帝休誇薛夜來，霧綃雲縠稱身裁。<br>紅兒秀髮君知否，倚檻繁花帶露開。<br>曉月雕梁燕語頻，見花難可比他人。<br>年年媚景歸何處，長作紅兒面上春。<br>逗玉濺盆冬殿開，邀恩先賜夜明苔。<br>紅兒若是三千數，多少芳心似死灰。<br>畫簾垂地紫金床，暗引羊車駐七香。<br>若見紅兒此中住，不勞鹽筱灑宮廊。<br>蘇小空勻一面妝，便留名字在錢塘。<br>藏鴉門外諸年少，不識紅兒未是狂。<br>一首長歌萬恨來，惹愁漂泊水難回。<br>崔徽有底多頭面，費得微之爾許才。<br>昔年黃閣識奇章，愛說真珠似窈娘。<br>若見紅兒深夜態，便應休說繡衣裳。<br>鳳折鶯離恨轉深，此身難負百年心。<br>紅兒若向隋朝見，破鏡無因更重尋。<br>行綰穠雲立暗軒，我來猶愛不成冤。<br>當時若見紅兒貌，未必邢相有此言。<br>總似紅兒媚態新，莫論千度笑爭春。<br>任伊孫武心如鐵，不辦軍前殺此人。<br>暖塘爭赴蕩舟期，行唱菱歌著豔詞。<br>為問東山謝丞相，可能諸妓勝紅兒。<br>吳興皇后欲辭家，澤國重台展曙華。<br>今日紅兒貌傾國，恐須真宰別開花。<br>陌上行人歌黍離，三千門客欲何之。<br>若教粗及紅兒貌，爭取樓前斬愛姬。<br>休話如皋一笑時，金髇中臆錦離披。<br>陋容枉把雕弓射，射盡春禽未展眉。<br>長恨西風送早秋，低眉深恨嫁牽牛。<br>若同人世長相對，爭作夫妻得到頭。<br>謝娘休漫逞風姿，未必娉婷勝柳枝。<br>聞道只因嘲落絮，何曾得似杜紅兒。<br>總傳桃葉渡江時，只為王家一首詩。<br>今日紅兒自堪賦，不須重唱舊來詞。<br>巫山洛浦本無情，總為佳人便得名。<br>今日雕陰有神豔，後來公子莫相輕。<br>幾拋雲髻恨金墉，淚洗花顏百戰中。<br>應有紅兒些子貌，卻言皇后長深宮。<br>倚檻還應有所思，半開東閣見嬌姿。<br>可中得似紅兒貌，若遇韓朋好殺伊。<br>曉向妝台與畫眉，鏡中長欲助嬌姿。<br>若教得似紅兒貌，走馬章台任道遲。<br>練得霜華助翠鈿，相期朝謁玉皇前。<br>依稀有似紅兒貌，方得吹簫引上天。<br>重門深掩幾枝花，未勝紅兒莫大誇。<br>王相不能探物理，可能虛上短轅車。<br>前代休憐事可奇，後來還出有光輝。<br>爭知晝臥紗窗裏，不見神人覆玉衣。<br>化羽嘗聞赴九天，只疑塵世是虛傳。<br>自從一見紅兒貌，始信人間有謫仙。<br>從道長陵小市東，巧將花貌占春風。<br>紅兒若是同時見，未必伊先入紫宮。<br>人間難免是深情，命斷紅兒向此生。<br>不似前時李丞相，枉拋才力為鶯鶯。<br>鳳舞香飄繡幕風，暖穿馳道百花中。<br>還緣有似紅兒貌，始道迎將入漢宮。<br>休道將軍出世才，盡驅諸妓下歌台。<br>都緣沒個紅兒貌，致使輕教後閣開。<br>馮媛須知住漢宮，將身只是解當熊。<br>不聞有貌傾人國，爭得今朝更似紅。<br>能將一笑使人迷，花豔何須上大堤。<br>疏屬便同巫峽路，洛川真是武陵溪。<br>辭輦當時意可知，寵深還恐寵先衰。<br>若教得似紅兒貌，占卻君恩自不疑。<br>三吳時俗重風光，未見紅兒一面妝。<br>好寫妖嬈與教看，便應休更話真娘。<br>波平楚澤浸星辰，臺上君王宴早春。<br>畢竟章華會中客，冠纓虛絕為何人。<br>紅兒不向漢宮生，便使雙成謾得名。<br>疑是麻姑惱塵世，暫教微步下層城。<br>天碧輕紗只六銖，宛如含露透肌膚。<br>便教漢曲爭明媚，應沒心情更弄珠。<br>共嗟含恨向衡陽，方寸花箋寄沈郎。<br>不似紅兒些子貌，當時爭得少年狂。<br>淺色桃花亞短牆，不因風送也聞香。<br>凝情盡日君知否，還似紅兒淡薄妝。<br>火色櫻桃摘得初，仙宮只有世間無。<br>凝情盡日君知否，真似紅兒口上朱。<br>宿雨初晴春日長，入簾花氣靜難忘。<br>凝情盡日君知否，真似紅兒舞袖香。<br>初月纖纖映碧池，池波不動獨看時。<br>凝情盡日君知否，真似紅兒罷舞眉。<br>濃豔濃香雪壓枝，嫋煙和露曉風吹。<br>紅兒被掩妝成後，含笑無人獨立時。<br>樓上嬌歌嫋夜霜，近來休數踏歌娘。<br>紅兒謾唱伊州遍，認取輕敲玉韻長。<br>金粟妝成扼臂環，舞腰輕薄瑞雲間。<br>紅兒生在開元末，羞殺新豐謝阿蠻。<br>君看紅兒學醉妝，誇裁宮襭砑裙長。<br>誰能更把閒心力，比並當時武媚娘。<br>梔子同心裛露垂，折來深恐沒人知。<br>花前醉客頻相問，不贈紅兒贈阿誰。<br>雲間翡翠一雙飛，水上鴛鴦不暫離。<br>寫向人間百般態，與君題作比紅詩。<br>舊恨長懷不語中，幾回偷泣向春風。<br>還緣不及紅兒貌，卻得生教入楚宮。<br>一舸春深指鄂君，好風從度水成紋。<br>越人若見紅兒貌，繡被應羞徹夜熏。<br>花落塵中玉墮泥，香魂應上窈娘堤。<br>欲知此恨無窮處，長倩城烏夜夜啼。<br></p></body></html>