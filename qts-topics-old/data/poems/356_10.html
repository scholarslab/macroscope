<!DOCTYPE HTML>
<html lang="en-US">
  <head>
    <meta charset="UTF-8">
    <title>356_10: 《平齊行二首》劉禹錫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>356_10: 《平齊行二首》劉禹錫</p>
        <p>胡塵昔起薊北門，河南地屬平盧軍。貂裘代馬繞東嶽，<br>嶧陽孤桐削為角。地形十二虜意驕，恩澤含容曆四朝。<br>魯人皆解帶弓箭，齊人不復聞簫韶。今朝天子聖神武，<br>手握玄符平九土。初哀狂童襲故事，文告不來方振怒。<br>去秋詔下誅東平，官軍四合猶嬰城。春來群烏噪且驚，<br>氣如壞山墮其庭。牙門大將有劉生，夜半射落欃槍星。<br>帳中虜血流滿地，門外三軍舞連臂。驛騎函首過黃河，<br>城中無賊天氣和。朝廷侍郎來慰撫，耕夫滿野行人歌。<br>泰山沉寇六十年，旅祭不享生愁煙。今逢聖君欲封禪，<br>神使陰兵來助戰。妖氣掃盡河水清，日觀杲杲卿雲見。<br>開元皇帝東封時，百神受職爭賓士。千鈞猛簴順流下，<br>洪波涵淡浮熊羆。侍臣燕公秉文筆，玉檢告天無愧詞。<br>當今睿孫承聖祖，嶽神望幸河宗舞。青門大道屬車塵，<br>共待葳蕤翠華舉。<br></p></body></html>