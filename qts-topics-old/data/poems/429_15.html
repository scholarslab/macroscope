<!DOCTYPE HTML>
<html lang="en-US">
  <head>
    <meta charset="UTF-8">
    <title>429_15: 《歸田三首》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>429_15: 《歸田三首》白居易</p>
        <p>人生何所欲，所欲唯兩端。中人愛富貴，高士慕神仙。<br>神仙須有籍，富貴亦在天。莫戀長安道，莫尋方丈山。<br>西京塵浩浩，東海浪漫漫。金門不可入，琪樹何由攀。<br>不如歸山下，如法種春田。<br>種田意已決，決意複何如。賣馬買犢使，徒步歸田廬。<br>迎春治耒耜，候雨辟菑畬。策杖田頭立，躬親課僕夫。<br>吾聞老農言，為稼慎在初。所施不鹵莽，其報必有餘。<br>上求奉王稅，下望備家儲。安得放慵惰，拱手而曳裾。<br>學農未為鄙，親友勿笑餘。更待明年後，自擬執犁鋤。<br>三十為近臣，腰間鳴佩玉。四十為野夫，田中學鋤穀。<br>何言十年內，變化如此速。此理固是常，窮通相倚伏。<br>為魚有深水，為鳥有高木。何必守一方，窘然自牽束。<br>化吾足為馬，吾因以行陸。化吾手為彈，吾因以求肉。<br>形骸為異物，委順心猶足。幸得且歸農，安知不為福。<br>況吾行欲老，瞥若風前燭。孰能俄頃間，將心系榮辱。<br></p></body></html>