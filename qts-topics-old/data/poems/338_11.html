<!DOCTYPE HTML>
<html lang="en-US">
  <head>
    <meta charset="UTF-8">
    <title>338_11: 《桃源圖》韓愈</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>338_11: 《桃源圖》韓愈</p>
        <p>神仙有無何渺茫，桃源之說誠荒唐。流水盤回山百轉，<br>生綃數幅垂中堂。武陵太守好事者，題封遠寄南宮下。<br>南宮先生忻得之，波濤入筆驅文辭。文工畫妙各臻極，<br>異境恍惚移於斯。架岩鑿穀開宮室，接屋連牆千萬日。<br>嬴顛劉蹶了不聞，地坼天分非所恤。種桃處處惟開花。<br>川原近遠蒸紅霞。初來猶自念鄉邑，歲久此地還成家。<br>漁舟之子來何所，物色相猜更問語。大蛇中斷喪前王，<br>群馬南渡開新主。聽終辭絕共淒然，自說經今六百年。<br>當時萬事皆眼見，不知幾許猶流傳。爭持酒食來相饋，<br>禮數不同樽俎異。月明伴宿玉堂空，骨冷魂清無夢寐。<br>夜半金雞啁哳鳴，火輪飛出客心驚。人間有累不可住，<br>依然離別難為情。船開棹進一回顧，萬里蒼蒼煙水暮。<br>世俗寧知偽與真，至今傳者武陵人。<br></p></body></html>