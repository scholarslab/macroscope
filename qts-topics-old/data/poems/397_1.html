<!DOCTYPE HTML>
<html lang="en-US">
  <head>
    <meta charset="UTF-8">
    <title>397_1: 《青雲驛》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>397_1: 《青雲驛》元稹</p>
        <p>岧嶢青雲嶺，下有千仞溪。裴回不可上，人倦馬亦嘶。<br>願登青雲路，若望丹霞梯。謂言青雲驛，繡戶芙蓉閨。<br>謂言青雲騎，玉勒黃金蹄。謂言青雲具，瑚璉雜象犀。<br>謂言青雲吏，的的顏如珪。懷此青雲望，安能複久稽。<br>攀援信不易，風雨正淒淒。已怪杜鵑鳥，先來山下啼。<br>才及青雲驛，忽遇蓬蒿妻。延我開蓽戶，鑿竇宛如圭。<br>逡巡吏來謁，頭白顏色黧。饋食頻叫噪，假器仍乞醯。<br>向時延我者，共舍藿與藜。乘我牂牁馬，蒙茸大如羝。<br>悔為青雲意，此意良噬臍。昔游蜀門下，有驛名青泥。<br>聞名意慘愴，若墜牢與狴。雲泥異所稱，人物一以齊。<br>複聞閶闔上，下視日月低。銀城蕊珠殿，玉版金字題。<br>大帝直南北，群仙侍東西。龍虎儼隊仗，雷霆轟鼓鼙。<br>元君理庭內，左右桃花蹊。丹霞爛成綺，景雲輕若綈。<br>天池光灩灩，瑤草綠萋萋。眾真千萬輩，柔顏盡如荑。<br>手持鳳尾扇，頭戴翠羽笄。雲韶互鏗戛，霞服相提攜。<br>雙雙發皓齒，各各揚輕袿。天祚樂未極，溟波浩無堤。<br>穢賤靈所惡，安肯問黔黎。桑田變成海，宇縣烹為齏。<br>虛皇不願見，雲霧重重翳。大帝安可夢，閶闔何由躋。<br>靈物可見者，願以諭端倪。蟲蛇吐雲氣，妖氛變虹霓。<br>獲麟書諸冊，豢龍醢為臡。鳳凰占梧桐，叢雜百鳥棲。<br>野鶴啄腥蟲，貪饕不如雞。山鹿藏窟穴，虎豹吞其麛。<br>靈物比靈境，冠履寧甚睽。道勝即為樂，何慚居稗稊。<br>金張好車馬，於陵親灌畦。在梁或在火，不變玉與鵜。<br>上天勿行行，潛穴勿淒淒。吟此青雲諭，達觀終不迷。<br></p></body></html>