<!DOCTYPE HTML>
<html lang="en-US">
  <head>
    <meta charset="UTF-8">
    <title>217_10: 《送韋十六評事充同谷郡防禦判官》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>217_10: 《送韋十六評事充同谷郡防禦判官》杜甫</p>
        <p>昔沒賊中時，潛與子同遊。今歸行在所，王事有去留。<br>逼側兵馬間，主憂急良籌。子雖軀幹小，老氣橫九州。<br>挺身艱難際，張目視寇讎。朝廷壯其節，奉詔令參謀。<br>鑾輿駐鳳翔，同穀為咽喉。西扼弱水道，南鎮枹罕陬。<br>此邦承平日，剽劫吏所羞。況乃胡未滅，控帶莽悠悠。<br>府中韋使君，道足示懷柔。令侄才俊茂，二美又何求。<br>受詞太白腳，走馬仇池頭。古色沙土裂，積陰雪雲稠。<br>羌父豪豬靴，羌兒青兕裘。吹角向月窟，蒼山旌旆愁。<br>鳥驚出死樹，龍怒拔老湫。古來無人境，今代橫戈矛。<br>傷哉文儒士，憤激馳林丘。中原正格鬥，後會何緣由。<br>百年賦命定，豈料沉與浮。且複戀良友，握手步道周。<br>論兵遠壑淨，亦可縱冥搜。題詩得秀句，劄翰時相投。<br></p></body></html>