<!DOCTYPE HTML>
<html lang="en-US">
  <head>
    <meta charset="UTF-8">
    <title>640_23: 《三年冬大禮五首》曹唐</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>640_23: 《三年冬大禮五首》曹唐</p>
        <p>皇帝齋心潔素誠，自朝真祖報升平。華山秋草多歸馬，<br>滄海寒波絕洗兵。銀箭水殘河勢斷，玉爐煙盡日華生。<br>千官整肅三天夜，劍佩初聞入太清。<br>海日西飛度禁林，太清宮殿月沉沉。不聞北斗傾堯酒，<br>空覺南風入舜琴。歌壓鈞天閑夢盡，詔歸秋水道情深。<br>雪風更起古杉葉，時送步虛清磬音。<br>太一天壇降紫君，屬車龍鶴夜成群。春浮玉藻寒初落，<br>露拂金莖曙欲分。三代樂回風入律，四溟歌駐水成文。<br>千官不動旌旗下，日照南山萬樹雲。<br>山擁飛雲海水清，天壇未夕仗先成。千官不起金縢議，<br>萬國空瞻玉藻聲。禁火曙然煙焰嫋，宮衣寒拂雪花輕。<br>側聞左右皆周呂，看取從容致太平。<br>太和琴暖發南熏，水闊風高得細聞。滄海舉歌夔是相，<br>曆山回禪舜為君。翠微呼處生丹障，清淨封中起白雲。<br>今日病身慚小隱，欲將泉石勒移文。<br></p></body></html>