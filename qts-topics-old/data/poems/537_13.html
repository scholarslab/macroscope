<!DOCTYPE HTML>
<html lang="en-US">
  <head>
    <meta charset="UTF-8">
    <title>537_13: 《歲暮自廣江至新興往復中題峽山寺四首》許渾</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>537_13: 《歲暮自廣江至新興往復中題峽山寺四首》許渾</p>
        <p>夜醉晨方醒，孤吟恐失群。海鰍潮上見，江鵠霧中聞。<br>未臘梅先實，經冬草自熏。樹隨山崦合，泉到石棱分。<br>虎跡空林雨，猿聲絕嶺雲。蕭蕭異鄉鬢，明日共絲棼。<br>薄暮緣西峽，停橈一訪僧。鷺巢橫臥柳，猿飲倒垂藤。<br>水曲岩千疊，雲重樹百層。山風寒殿磬，溪雨夜船燈。<br>灘漲危槎沒，泉沖怪石崩。中台一襟淚，歲杪別良朋。<br>密樹分蒼壁，長溪抱碧岑。海風聞鶴遠，潭日見魚深。<br>松蓋環清韻，榕根架綠陰。洞丁多斫石，蠻女半淘金。<br>南浦驚春至，西樓送月沉。江流不過嶺，何處寄歸心。<br>月在行人起，千峰複萬峰。海虛爭翡翠，溪邏鬥芙蓉。<br>古木高生槲，陰池滿種松。火探深洞燕，香送遠潭龍。<br>藍塢寒先燒，禾堂晚並舂。更投何處宿，西峽隔雲鐘。<br></p></body></html>