<!DOCTYPE HTML>
<html lang="en-US">
  <head>
    <meta charset="UTF-8">
    <title>182_22: 《月下獨酌四首》李白</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>182_22: 《月下獨酌四首》李白</p>
        <p>花間一壺酒，獨酌無相親。舉杯邀明月，對影成三人。<br>月既不解飲，影徒隨我身。暫伴月將影，行樂須及春。<br>我歌月裴回，我舞影零亂。醒時同交歡，醉後各分散。<br>永結無情遊，相期邈雲漢。<br>天若不愛酒，酒星不在天。地若不愛酒，地應無酒泉。<br>天地既愛酒，愛酒不愧天。已聞清比聖，複道濁如賢。<br>賢聖既已飲，何必求神仙。三杯通大道，一鬥合自然。<br>但得酒中趣，勿為醒者傳。<br>三月咸陽城，千花晝如錦。誰能春獨愁，對此徑須飲。<br>窮通與修短，造化夙所稟。一樽齊死生，萬事固難審。<br>醉後失天地，兀然就孤枕。不知有吾身，此樂最為甚。<br>窮愁千萬端，美酒三百杯。愁多酒雖少，酒傾愁不來。<br>所以知酒聖，酒酣心自開。辭粟臥首陽，屢空饑顏回。<br>當代不樂飲，虛名安用哉。蟹螯即金液，糟丘是蓬萊。<br>且須飲美酒，乘月醉高臺。<br></p></body></html>