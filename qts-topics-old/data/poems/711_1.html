<!DOCTYPE HTML>
<html lang="en-US">
  <head>
    <meta charset="UTF-8">
    <title>711_1: 《依禦史溫飛卿華清宮二十二韻》徐夤</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>711_1: 《依禦史溫飛卿華清宮二十二韻》徐夤</p>
        <p>地靈蒸水暖，天氣待宸遊。岳拱蓮花秀，峰高玉蕊秋。<br>朝元雕翠閣，乞巧繡瓊樓。碧海供驪嶺，黃金絡馬頭。<br>五王更入帳，七貴迭封侯。夕雨鳴鴛瓦，朝陽曄柘裘。<br>伊皋爭負鼎，舜禹讓垂旒。墮珥閑應拾，遺釵醉不收。<br>飛煙籠劍戟，殘月照旌斿。履朔求衣早，臨陽解佩羞。<br>宮詞裁錦段，御筆落銀鉤。帝裏新豐縣，長安舊雍州。<br>雪衣傳貝葉，蟬鬢插山榴。對景瞻瑤兔，升天駕彩虯。<br>丹書陳北虜，玄甲擐犀牛。聖誥多屯否，生靈少怨尤。<br>穹旻當有輔，帷幄豈無籌。鳳態傷紅豔，鸞輿緩紫騮。<br>樹名端正在，人欲夢魂休。讖語山旁鬼，塵銷隴畔丘。<br>重來芳草恨，往事落花愁。五十年鴻業，東憑渭水流。<br></p></body></html>