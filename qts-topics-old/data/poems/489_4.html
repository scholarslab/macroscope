<!DOCTYPE HTML>
<html lang="en-US">
  <head>
    <meta charset="UTF-8">
    <title>489_4: 《坊州按獄蘇氏莊記室二賢自鄜州走馬…寂寞因成詩寄之》舒元輿</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>489_4: 《坊州按獄蘇氏莊記室二賢自鄜州走馬…寂寞因成詩寄之》舒元輿</p>
        <p>十年一相見，世俗信多岐。雲雨易分散，山川長間之。<br>我銜鳳闕恩，按獄橋山陲。君在龍驤府，掌奏羽檄詞。<br>相去百餘裏，魂夢自相馳。形容在胸臆，書劄通相思。<br>煩君愛我深，輕車忽載脂。塞門秋色老，霜氣方凝姿。<br>此地少平川，岡阜相參差。誰知路非遠，行者多雲疲。<br>君能犯勁風，信宿淩欹危。情親不自倦，下馬開雙眉。<br>相對坐沉吟，屈指驚歲時。萬事且莫問，一杯欣共持。<br>陽烏忽西傾，明蟾掛高枝。捲簾引瑤玉，滅燭臨霜墀。<br>中庭有疏蘆，淅淅聞風吹。長河卷雲色，凝碧無瑕疵。<br>一言開我懷，曠然澹希夷。悠悠夜方永，冷思偏相宜。<br>眉睫無他人，與君閑解題。陶然叩寂寞，再請吟清詩。<br>得意且忘言，何況竹與絲。頃刻過三夕，起坐輕四肢。<br>明朝告行去，慘然還別離。出門送君去，君馬揚金羈。<br>回來坐空堂，寂寞無人知。重重碧雲合，何處尋佳期。<br></p></body></html>