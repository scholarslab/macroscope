<!DOCTYPE HTML>
<html lang="en-US">
  <head>
    <meta charset="UTF-8">
    <title>339_6: 《送區弘南歸》韓愈</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>339_6: 《送區弘南歸》韓愈</p>
        <p>穆昔南征軍不歸，蟲沙猿鶴伏以飛。洶洶洞庭莽翠微，<br>九疑鑱天荒是非。野有象犀水貝璣，分散百寶人士稀。<br>我遷于南日周圍，來見者眾莫依俙。爰有區子熒熒暉，<br>觀以彝訓或從違。我念前人譬葑菲，落以斧引以纆徽。<br>雖有不逮驅騑騑，或采于薄漁於磯。服役不辱言不譏，<br>從我荊州來京畿。離其母妻絕因依，嗟我道不能自肥。<br>子雖勤苦終何希，王都觀闕雙巍巍。騰蹋眾駿事鞍鞿，<br>佩服上色紫與緋。獨子之節可嗟唏，母附書至妻寄衣。<br>開書拆衣淚痕晞，雖不敕還情庶幾。朝暮盤羞惻庭闈，<br>幽房無人感伊威。人生此難餘可祈，子去矣時若發機。<br>蜃沉海底氣升霏，彩雉野伏朝扇翬。處子窈窕王所妃，<br>苟有令德隱不腓。況今天子鋪德威，蔽能者誅薦受禨。<br>出送撫背我涕揮，行行正直慎脂韋。業成志樹來頎頎，<br>我當為子言天扉。<br></p></body></html>