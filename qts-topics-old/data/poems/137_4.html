<!DOCTYPE HTML>
<html lang="en-US">
  <head>
    <meta charset="UTF-8">
    <title>137_4: 《田家雜興八首》儲光羲</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>137_4: 《田家雜興八首》儲光羲</p>
        <p>春至鶬鶊鳴，薄言向田墅。不能自力作，黽勉娶鄰女。<br>既念生子孫，方思廣田圃。閒時相顧笑，喜悅好禾黍。<br>夜夜登嘯台，南望洞庭渚。百草被霜露，秋山響砧杵。<br>卻羨故年時，中情無所取。<br>眾人恥貧賤，相與尚膏腴。我情既浩蕩，所樂在畋漁。<br>山澤時晦暝，歸家暫閒居。滿園植葵藿，繞屋樹桑榆。<br>禽雀知我閑，翔集依我廬。所願在優遊，州縣莫相呼。<br>日與南山老，兀然傾一壺。<br>逍遙阡陌上，遠近無相識。落日照秋山，千岩同一色。<br>網罟繞深莽，鷹鸇始輕翼。獵馬既如風，奔獸莫敢息。<br>駐旗滄海上，犒士吳宮側。楚國有夫人，性情本貞直。<br>鮮禽徒自致，終歲竟不食。<br>田家趨壟畝，當晝掩虛關。鄰里無煙火，兒童共幽閒。<br>桔槔懸空圃，雞犬滿桑間。時來農事隙，采藥遊名山。<br>但言所采多，不念路險艱。人生如蜉蝣，一往不可攀。<br>君看西王母，千載美容顏。<br>平生養情性，不復計憂樂。去家行賣畚，留滯南陽郭。<br>秋至黍苗黃，無人可刈獲。稚子朝未飯，把竿逐鳥雀。<br>忽見梁將軍，乘車出宛洛。意氣軼道路，光輝滿墟落。<br>安知負薪者，咥咥笑輕薄。<br>楚山有高士，梁國有遺老。築室既相鄰，向田複同道。<br>糗糒常共飯，兒孫每更抱。忘此耕耨勞，愧彼風雨好。<br>蟪蛄鳴空澤，鶗鴂傷秋草。日夕寒風來，衣裳苦不早。<br>梧桐蔭我門，薜荔網我屋。迢迢兩夫婦，朝出暮還宿。<br>稼穡既自種，牛羊還自牧。日旰懶耕鋤，登高望川陸。<br>空山足禽獸，墟落多喬木。白馬誰家兒，聯翩相馳逐。<br>種桑百餘樹，種黍三十畝。衣食既有餘，時時會親友。<br>夏來菰米飯，秋至菊花酒。孺人喜逢迎，稚子解趨走。<br>日暮閑園裏，團團蔭榆柳。酩酊乘夜歸，涼風吹戶牖。<br>清淺望河漢，低昂看北斗。數甕猶未開，明朝能飲否。<br></p></body></html>