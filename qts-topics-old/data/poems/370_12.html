<!DOCTYPE HTML>
<html lang="en-US">
  <head>
    <meta charset="UTF-8">
    <title>370_12: 《同舍弟恭歲暮寄晉州李六協律三十韻》呂溫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>370_12: 《同舍弟恭歲暮寄晉州李六協律三十韻》呂溫</p>
        <p>古人猶悲秋，況複歲暮時。急景迫流念，窮陰結長悲。<br>陽烏下西嶺，月鵲驚南枝。攬衣步霜砌，倚杖臨冰池。<br>怳怳若有失，悄悄良不怡。忽聞晨起吟，宛是同所思。<br>有美壯感激，無何遠棲遲。摧藏變化用，掩抑扶搖姿。<br>時傑豈虛出，天道信可欺。巨川望汔濟，寒穀待潛吹。<br>劍匣益精利，玉韜寧磷緇。戒哉輕沽諸，行矣自寵之。<br>伊我抱微尚，仲氏即心期。討論自少小，形影相差池。<br>比來胸中氣，欲耀天下奇。雲雨沛蕭艾，煙閣雙萎蕤。<br>幾年困方枘，一旦迷多岐。道因窮理悟，命以盡性知。<br>事去類絕弦，時來如轉規。伊呂偶然得，孔墨徒爾為。<br>早行多露悔，強進觸藩羸。功名豈身利，仁義非吾私。<br>萬物自身化，一夫何驅馳。不如任行止，委命安所宜。<br>勸君休感歎，與予陶希夷。明年郊天后，慶澤歲華滋。<br>曲水杏花雪，香街青柳絲。良時且暫歡，樽酒聊共持。<br>閑過漆園叟，醉看五陵兒。寄言思隱處，不久來相追。<br></p></body></html>