<!DOCTYPE HTML>
<html lang="en-US">
  <head>
    <meta charset="UTF-8">
    <title>541_70: 《送千牛李將軍赴闕五十韻》李商隱</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>541_70: 《送千牛李將軍赴闕五十韻》李商隱</p>
        <p>照席瓊枝秀，當年紫綬榮。班資古直閣，勳伐舊西京。<br>在昔王綱紊，因誰國步清。如無一戰霸，安有大橫庚。<br>內豎依憑切，凶門責望輕。中台終惡直，上將更要盟。<br>丹陛祥煙滅，皇闈殺氣橫。喧闐眾狙怒，容易八蠻驚。<br>檮杌寬之久，防風戮不行。素來矜異類，此去豈親征。<br>舍魯真非策，居邠未有名。曾無力牧禦，甯待雨師迎。<br>火箭侵乘石，雲橋逼禁營。何時絕刁鬥，不夜見欃槍。<br>屢亦聞投鼠，誰其敢射鯨。世情休念亂，物議笑輕生。<br>大鹵思龍躍，蒼梧失象耕。靈衣沾愧汗，儀馬困陰兵。<br>別館蘭熏酷，深宮蠟焰明。黃山遮舞態，黑水斷歌聲。<br>縱未移周鼎，何辭免趙坑。空拳轉鬥地，數板不沈城。<br>且欲憑神算，無因計力爭。幽囚蘇武節，棄市仲由纓。<br>下殿言終驗，增埤事早萌。蒸雞殊減膳，屑麹異和羹。<br>否極時還泰，屯餘運果亨。流離幾南渡，倉卒得西平。<br>神鬼收昏黑，奸凶首滿盈。官非督護貴，師以丈人貞。<br>覆載還高下，寒暄急改更。馬前烹莽卓，壇上揖韓彭。<br>扈蹕三才正，回軍六合晴。此時惟短劍，仍世盡雙旌。<br>顧我由群從，逢君歎老成。慶流歸嫡長，貽厥在名卿。<br>隼擊須當要，鵬摶莫問程。趨朝排玉座，出位泣金莖。<br>幸藉梁園賦，叨蒙許氏評。中郎推貴婿，定遠重時英。<br>政已標三尚，人今佇一鳴。長刀懸月魄，快馬駭星精。<br>披豁慚深眷，睽離動素誠。蕙留春晼晚，松待歲崢嶸。<br>異縣期回雁，登時已飯鯖。去程風刺刺，別夜漏丁丁。<br>庾信生多感，楊朱死有情。弦危中婦瑟，甲冷想夫箏。<br>會與秦樓鳳，俱聽漢苑鶯。洛川迷曲沼，煙月兩心傾。<br></p></body></html>