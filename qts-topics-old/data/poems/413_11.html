<!DOCTYPE HTML>
<html lang="en-US">
  <head>
    <meta charset="UTF-8">
    <title>413_11: 《酬孝甫見贈十首（各酬本意，次用舊韻）》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>413_11: 《酬孝甫見贈十首（各酬本意，次用舊韻）》元稹</p>
        <p>宋玉秋來續楚詞，陰鏗官漫足閑詩。<br>親情書劄相安慰，多道蕭何作判司。<br>杜甫天材頗絕倫，每尋詩卷似情親。<br>憐渠直道當時語，不著心源傍古人。<br>十歲荒狂任博徒，挼莎五木擲梟盧。<br>野詩良輔偏憐假，長借金鞍迓酒胡。<br>曾經綽立侍丹墀，綻蕊宮花拂面枝。<br>雉尾扇開朝日出，柘黃衫對碧霄垂。<br>一自低心翰墨場，箭靫拋盡負書囊。<br>近來兼愛休糧藥，柏葉紗羅雜豆黃。<br>莫笑風塵滿病顏，此生元在有無間。<br>卷舒蓮葉終難濕，去住雲心一種閑。<br>無事拋棋侵虎口，幾時開眼複聯行。<br>終須殺盡緣邊敵，四面通同掩大荒。<br>原憲甘貧每自開，子春傷足少人哀。<br>巷南唯有陳居士，時學文殊一問來。<br>每識閒人如未識，與君相識更相憐。<br>經旬不解來過宿，忍見空床夜夜眠。<br>開坼新詩展大璆，明珠炫轉玉音浮。<br>酬君十首三更坐，減卻常時半夜愁。<br></p></body></html>