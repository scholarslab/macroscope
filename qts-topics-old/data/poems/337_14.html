<!DOCTYPE HTML>
<html lang="en-US">
  <head>
    <meta charset="UTF-8">
    <title>337_14: 《陪杜侍禦遊湘西兩寺獨宿有題一首，因獻楊常侍》韓愈</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>337_14: 《陪杜侍禦遊湘西兩寺獨宿有題一首，因獻楊常侍》韓愈</p>
        <p>長沙千里平，勝地猶在險。況當江闊處，鬥起勢匪漸。<br>深林高玲瓏，青山上琬琰。路窮台殿辟，佛事煥且儼。<br>剖竹走泉源，開廊架崖廣。是時秋之殘，暑氣尚未斂。<br>群行忘後先，朋息棄拘檢。客堂喜空涼，華榻有清簟。<br>澗蔬煮蒿芹，水果剝菱芡。伊餘夙所慕，陪賞亦雲忝。<br>幸逢車馬歸，獨宿門不掩。山樓黑無月，漁火燦星點。<br>夜風一何喧，杉檜屢磨颭。猶疑在波濤，怵惕夢成魘。<br>靜思屈原沈，遠憶賈誼貶。椒蘭爭妒忌，絳灌共讒諂。<br>誰令悲生腸，坐使淚盈臉。翻飛乏羽翼，指摘困瑕玷。<br>珥貂藩維重，政化類分陝。禮賢道何優，奉己事苦儉。<br>大廈棟方隆，巨川楫行剡。經營誠少暇，遊宴固已歉。<br>旅程愧淹留，徂歲嗟荏苒。平生每多感，柔翰遇頻染。<br>輾轉嶺猿鳴，曙燈青睒睒。<br></p></body></html>