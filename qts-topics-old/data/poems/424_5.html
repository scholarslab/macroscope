<!DOCTYPE HTML>
<html lang="en-US">
  <head>
    <meta charset="UTF-8">
    <title>424_5: 《夢仙》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>424_5: 《夢仙》白居易</p>
        <p>人有夢仙者，夢身升上清。坐乘一白鶴，前引雙紅旌。<br>羽衣忽飄飄，玉鸞俄錚錚。半空直下視，人世塵冥冥。<br>漸失鄉國處，才分山水形。東海一片白，列嶽五點青。<br>須臾群仙來，相引朝玉京。安期羨門輩，列侍如公卿。<br>仰謁玉皇帝，稽首前致誠。帝言汝仙才，努力勿自輕。<br>卻後十五年，期汝不死庭。再拜受斯言，既寤喜且驚。<br>秘之不敢泄，誓志居岩扃。恩愛舍骨肉，飲食斷膻腥。<br>朝餐雲母散，夜吸沆瀣精。空山三十載，日望輜輧迎。<br>前期過已久，鸞鶴無來聲。齒發日衰白，耳目減聰明。<br>一朝同物化，身與糞壤並。神仙信有之，俗力非可營。<br>苟無金骨相，不列丹台名。徒傳辟穀法，虛受燒丹經。<br>只自取勤苦，百年終不成。悲哉夢仙人，一夢誤一生。<br></p></body></html>