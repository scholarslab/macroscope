<!DOCTYPE HTML>
<html lang="en-US">
  <head>
    <meta charset="UTF-8">
    <title>183_4: 《感興六首》李白</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>183_4: 《感興六首》李白</p>
        <p>瑤姬天帝女，精彩化朝雲。宛轉入宵夢，無心向楚君。<br>錦衾抱秋月，綺席空蘭芬。茫昧竟誰測，虛傳宋玉文。<br>洛浦有宓妃，飄颻雪爭飛。輕雲拂素月，了可見清輝。<br>解佩欲西去，含情詎相違。香塵動羅襪，綠水不沾衣。<br>陳王徒作賦，神女豈同歸。好色傷大雅，多為世所譏。<br>裂素持作書，將寄萬里懷。眷眷待遠信，竟歲無人來。<br>征鴻務隨陽，又不為我棲。委之在深篋，蠹魚壞其題。<br>何如投水中，流落他人開。不惜他人開，但恐生是非。<br>十五游神仙，仙游未曾歇。吹笙坐松風，泛瑟窺海月。<br>西山玉童子，使我煉金骨。欲逐黃鶴飛，相呼向蓬闕。<br>西國有美女，結樓青雲端。蛾眉豔曉月，一笑傾城歡。<br>高節不可奪，炯心如凝丹。常恐彩色晚，不為人所觀。<br>安得配君子，共乘雙飛鸞。<br>嘉谷隱豐草，草深苗且稀。農夫既不異，孤穗將安歸。<br>常恐委疇隴，忽與秋蓬飛。烏得薦宗廟，為君生光輝。<br></p></body></html>