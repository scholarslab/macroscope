<!DOCTYPE HTML>
<html lang="en-US">
  <head>
    <meta charset="UTF-8">
    <title>81_19: 《定情篇》喬知之</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>81_19: 《定情篇》喬知之</p>
        <p>共君結新婚，歲寒心未蔔。相與遊春園，各隨情所逐。<br>君愛菖蒲花，妾感苦寒竹。菖花多豔姿，寒竹有貞葉。<br>此時妾比君，君心不如妾。簪玉步河堤，妖韶援綠荑。<br>鳧雁將子游，鶯燕從雙棲。君念春光好，妾向春光啼。<br>君時不得意，棄妾還金閨。結言本同心，悲歡何未齊。<br>怨咽前致辭，願得申所悲。人間丈夫易，世路婦難為。<br>始如經天月，終若流星馳。天月相終始，流星無定期。<br>長信佳麗人，失意非蛾眉。廬江小吏婦，非關織作遲。<br>本願長相對，今已長相思。複有遊宦子，結援從梁陳。<br>燕居崇三朝，去來歷九春。誓心妾終始，蠶桑奉所親。<br>歸願未克從，黃金贈路人。潔婦懷明義，從泛河之津。<br>於今千萬年，誰當問水濱。更憶娼家樓，夫婿事封侯。<br>去時恩灼灼，去罷心悠悠。不憐妾歲晏，十載隴西頭。<br>以茲常惕惕，百慮恒盈積。由來共結褵，幾人同匪石。<br>故歲雕梁燕，雙去今來隻。今日玉庭梅，朝紅暮成碧。<br>碧榮始芬敷，黃葉已淅瀝。何用念芳春，芳春有流易。<br>何用重歡娛，歡娛俄戚戚。家本巫山陽，歸去路何長。<br>敘言情未盡，采菉已盈筐。桑榆日及景，物色盈高岡。<br>下有碧流水，上有丹桂香。桂花不須折，碧流清且潔。<br>贈君比芳菲，愛惠常不歇。贈君比潺湲，相思無斷絕。<br>妾有秦家鏡，寶匣裝珠璣。鑒來年二八，不記易陰暉。<br>妾無光寂寂，委照影依依。今日持為贈，相識莫相違。<br></p></body></html>