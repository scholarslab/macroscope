<!DOCTYPE HTML>
<html lang="en-US">
  <head>
    <meta charset="UTF-8">
    <title>222_5: 《八哀詩。贈秘書監江夏李公邕》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>222_5: 《八哀詩。贈秘書監江夏李公邕》杜甫</p>
        <p>長嘯宇宙間，高才日陵替。古人不可見，前輩複誰繼。<br>憶昔李公存，詞林有根柢。聲華當健筆，灑落富清制。<br>風流散金石，追琢山嶽銳。情窮造化理，學貫天人際。<br>幹謁走其門，碑版照四裔。各滿深望還，森然起凡例。<br>蕭蕭白楊路，洞徹寶珠惠。龍宮塔廟湧，浩劫浮雲衛。<br>宗儒俎豆事，故吏去思計。眄睞已皆虛，跋涉曾不泥。<br>向來映當時，豈獨勸後世。豐屋珊瑚鉤，騏驎織成罽。<br>紫騮隨劍幾，義取無虛歲。分宅脫驂間，感激懷未濟。<br>眾歸賙給美，擺落多藏穢。獨步四十年，風聽九皋唳。<br>嗚呼江夏姿，竟掩宣尼袂。往者武后朝，引用多寵嬖。<br>否臧太常議，面折二張勢。衰俗凜生風，排蕩秋旻霽。<br>忠貞負冤恨，宮闕深旒綴。放逐早聯翩，低垂困炎厲。<br>日斜鵩鳥入，魂斷蒼梧帝。榮枯走不暇，星駕無安稅。<br>幾分漢廷竹，夙擁文侯篲。終悲洛陽獄，事近小臣敝。<br>禍階初負謗，易力何深嚌。伊昔臨淄亭，酒酣托末契。<br>重敘東都別，朝陰改軒砌。論文到崔蘇，指盡流水逝。<br>近伏盈川雄，未甘特進麗。是非張相國，相扼一危脆。<br>爭名古豈然，鍵捷欻不閉。例及吾家詩，曠懷掃氛翳。<br>慷慨嗣真作，咨嗟玉山桂。鐘律儼高懸，鯤鯨噴迢遞。<br>坡陀青州血，蕪沒汶陽瘞。哀贈竟蕭條，恩波延揭厲。<br>子孫存如線，舊客舟凝滯。君臣尚論兵，將帥接燕薊。<br>朗吟六公篇，憂來豁蒙蔽。<br></p></body></html>