<!DOCTYPE HTML>
<html lang="en-US">
  <head>
    <meta charset="UTF-8">
    <title>719_3: 《小兒詩》路德延</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>719_3: 《小兒詩》路德延</p>
        <p>情態任天然，桃紅兩頰鮮。乍行人共看，初語客多憐。<br>臂膊肥如瓠，肌膚軟勝綿。長頭才覆額，分角漸垂肩。<br>散誕無塵慮，逍遙占地仙。排衙朱閣上，喝道畫堂前。<br>合調歌楊柳，齊聲踏採蓮。走堤行細雨，奔巷趁輕煙。<br>嫩竹乘為馬，新蒲折作鞭。鶯雛金镟系，貓子彩絲牽。<br>擁鶴歸晴島，驅鵝入暖泉。楊花爭弄雪，榆葉共收錢。<br>錫鏡當胸掛，銀珠對耳懸。頭依蒼鶻裹，袖學柘枝揎。<br>酒殢丹砂暖，茶催小玉煎。頻邀籌箸掙，時乞繡針穿。<br>寶篋拏紅豆，妝奩拾翠鈿。戲袍披按褥，劣帽戴靴氈。<br>展畫趨三聖，開屏笑七賢。貯懷青杏小，垂額綠荷圓。<br>驚滴沾羅淚，嬌流汙錦涎。倦書饒婭姹，憎藥巧遷延。<br>弄帳鸞綃映，藏衾鳳綺纏。指敲迎使鼓，筋撥賽神弦。<br>簾拂魚鉤動，箏推雁柱偏。棋圖添路畫，笛管欠聲鐫。<br>惱客初酣睡，驚僧半入禪。尋蛛窮屋瓦，探雀遍樓椽。<br>拋果忙開口，藏鉤亂出拳。夜分圍榾柮，聚朝打秋千。<br>折竹裝泥燕，添絲放紙鳶。互誇輪水碓，相教放風旋。<br>旗小裁紅絹，書幽截碧箋。遠鋪張鴿網，低控射蠅弦。<br>詀語時時道，謠歌處處傳。匿窗眉乍曲，遮路臂相連。<br>鬥草當春徑，爭球出晚田。柳傍慵獨坐，花底困橫眠。<br>等鵲前籬畔，聽蛩伏砌邊。傍枝粘舞蝶，隈樹捉鳴蟬。<br>平島誇趫上，層崖逞捷緣。嫩苔車跡小，深雪履痕全。<br>競指雲生岫，齊呼月上天。蟻窠尋徑劚，蜂穴繞階填。<br>樵唱回深嶺，牛歌下遠川。壘柴為屋木，和土作盤筵。<br>險砌高臺石，危跳峻塔磚。忽升鄰舍樹，偷上後池船。<br>項橐稱師日，甘羅作相年。明時方任德，勸爾減狂顛。<br></p></body></html>