<!DOCTYPE HTML>
<html lang="en-US">
  <head>
    <meta charset="UTF-8">
    <title>47_29: 《感遇十二首》張九齡</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>47_29: 《感遇十二首》張九齡</p>
        <p>蘭葉春葳蕤，桂華秋皎潔。欣欣此生意，自爾為佳節。<br>誰知林棲者，聞風坐相悅。草木有本心，何求美人折。<br>幽林歸獨臥，滯慮洗孤清。持此謝高鳥，因之傳遠情。<br>日夕懷空意，人誰感至精。飛沉理自隔，何所慰吾誠。<br>魚遊樂深池，鳥棲欲高枝。嗟爾蜉蝣羽，薨薨亦何為。<br>有生豈不化，所感奚若斯。神理日微滅，吾心安得知。<br>浩歎楊朱子，徒然泣路岐。<br>孤鴻海上來，池潢不敢顧。側見雙翠鳥，巢在三珠樹。<br>矯矯珍木巔，得無金丸懼。美服患人指，高明逼神惡。<br>今我遊冥冥，弋者何所慕。<br>吳越數千里，夢寐今夕見。形骸非我親，衾枕即鄉縣。<br>化蝶猶不識，川魚安可羨。海上有仙山，歸期覺神變。<br>西日下山隱，北風乘夕流。燕雀感昏旦，簷楹呼匹儔。<br>鴻鵠雖自遠，哀音非所求。貴人棄疵賤，下士嘗殷憂。<br>眾情累外物，恕己忘內修。感歎長如此，使我心悠悠。<br>江南有丹橘，經冬猶綠林。豈伊地氣暖，自有歲寒心。<br>可以薦嘉客，奈何阻重深。運命唯所遇，迴圈不可尋。<br>徒言樹桃李，此木豈無陰。<br>永日徒離憂，臨風懷蹇修。美人何處所，孤客空悠悠。<br>青鳥跂不至，朱鱉誰雲浮。夜分起躑躅，時逝曷淹留。<br>抱影吟中夜，誰聞此歎息。美人適異方，庭樹含幽色。<br>白雲愁不見，滄海飛無翼。鳳凰一朝來，竹花斯可食。<br>漢上有遊女，求思安可得。袖中一劄書，欲寄雙飛翼。<br>冥冥愁不見，耿耿徒緘憶。紫蘭秀空蹊，皓露奪幽色。<br>馨香歲欲晚，感歎情何極。白雲在南山，日暮長太息。<br>我有異鄉憶，宛在雲溶溶。憑此目不覯，要之心所鐘。<br>但欲附高鳥，安敢攀飛龍。至精無感遇，悲惋填心胸。<br>歸來扣寂寞，人願天豈從。<br>閉門跡群化，憑林結所思。嘯歎此寒木，疇昔乃芳蕤。<br>朝陽鳳安在，日暮蟬獨悲。浩思極中夜，深嗟欲待誰。<br>所懷誠已矣，既往不可追。鼎食非吾事，雲仙嘗我期。<br>胡越方杳杳，車馬何遲遲。天壤一何異，幽嘿臥簾帷。<br></p></body></html>