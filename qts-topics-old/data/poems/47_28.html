<!DOCTYPE HTML>
<html lang="en-US">
  <head>
    <meta charset="UTF-8">
    <title>47_28: 《雜詩五首》張九齡</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>47_28: 《雜詩五首》張九齡</p>
        <p>孤桐亦胡為，百尺傍無枝。疏陰不自覆，修幹欲何施。<br>高岡地複迥，弱植風屢吹。凡鳥已相噪，鳳凰安得知。<br>蘿蔦必有托，風霜不能落。酷在蘭將蕙，甘從葵與藿。<br>運命雖為宰，寒暑自回薄。悠悠天地間，委順無不樂。<br>良辰不可遇，心賞更蹉跎。終日塊然坐，有時勞者歌。<br>庭前攬芳蕙，江上托微波。路遠無能達，憂情空複多。<br>湘水吊靈妃，斑竹為情緒。漢水訪游女，解佩欲誰與。<br>同心不可見，異路空延佇。浦上青楓林，津傍白沙渚。<br>行吟至落日，坐望只愁予。神物亦豈孤，佳期竟何許。<br>木直幾自寇，石堅亦他攻。何言為用薄，而與火膏同。<br>物類有固然，誰能取徑通。纖纖良田草，靡靡唯從風。<br>日夜沐甘澤，春秋等芳叢。生性苟不夭，香臭誰為中。<br>道家貴至柔，儒生何固窮。終始行一意，無乃過愚公。<br></p></body></html>