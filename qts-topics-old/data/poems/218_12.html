<!DOCTYPE HTML>
<html lang="en-US">
  <head>
    <meta charset="UTF-8">
    <title>218_12: 《遣興五首》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>218_12: 《遣興五首》杜甫</p>
        <p>蟄龍三冬臥，老鶴萬里心。昔時賢俊人，未遇猶視今。<br>嵇康不得死，孔明有知音。又如壟底松，用舍在所尋。<br>大哉霜雪幹，歲久為枯林。<br>昔者龐德公，未曾入州府。襄陽耆舊間，處士節獨苦。<br>豈無濟時策，終竟畏羅罟。林茂鳥有歸，水深魚知聚。<br>舉家依鹿門，劉表焉得取。<br>我今日夜憂，諸弟各異方。不知死與生，何況道路長。<br>避寇一分散，饑寒永相望。豈無柴門歸，欲出畏虎狼。<br>仰看雲中雁，禽鳥亦有行。<br>蓬生非無根，漂蕩隨高風。天寒落萬里，不復歸本叢。<br>客子念故宅，三年門巷空。悵望但烽火，戎車滿關東。<br>生涯能幾何，常在羈旅中。<br>昔在洛陽時，親友相追攀。送客東郊道，遨遊宿南山。<br>煙塵阻長河，樹羽成皋間。回首載酒地，豈無一日還。<br>丈夫貴壯健，慘戚非朱顏。<br></p></body></html>