<!DOCTYPE HTML>
<html lang="en-US">
  <head>
    <meta charset="UTF-8">
    <title>421_5: 《琵琶歌（寄管兒，兼誨鐵山。此後並新題樂府）》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>421_5: 《琵琶歌（寄管兒，兼誨鐵山。此後並新題樂府）》元稹</p>
        <p>琵琶宮調八十一，旋宮三調彈不出。玄宗偏許賀懷智，<br>段師此藝還相匹。自後流傳指撥衰，昆侖善才徒爾為。<br>澒聲少得似雷吼，纏弦不敢彈羊皮。人間奇事會相續，<br>但有卞和無有玉。段師弟子數十人，李家管兒稱上足。<br>管兒不作供奉兒，拋在東都雙鬢絲。逢人便請送杯盞，<br>著盡工夫人不知。李家兄弟皆愛酒，我是酒徒為密友。<br>著作曾邀連夜宿，中碾春溪華新綠。平明船載管兒行，<br>盡日聽彈無限曲。曲名無限知者鮮，霓裳羽衣偏宛轉。<br>涼州大遍最豪嘈，六么散序多籠撚。我聞此曲深賞奇，<br>賞著奇處驚管兒。管兒為我雙淚垂，自彈此曲長自悲。<br>淚垂捍撥朱弦濕，冰泉嗚咽流鶯澀。因茲彈作雨霖鈴，<br>風雨蕭條鬼神泣。一彈既罷又一彈，珠幢夜靜風珊珊。<br>低回慢弄關山思，坐對燕然秋月寒。月寒一聲深殿磬，<br>驟彈曲破音繁並。百萬金鈴旋玉盤，醉客滿船皆暫醒。<br>自茲聽後六七年，管兒在洛我朝天。遊想慈恩杏園裏，<br>夢寐仁風花樹前。去年禦史留東台，公私蹙促顏不開。<br>今春制獄正撩亂，晝夜推囚心似灰。暫輟歸時尋著作，<br>著作南園花坼萼。胭脂耀眼桃正紅，雪片滿溪梅已落。<br>是夕青春值三五，花枝向月雲含吐。著作施樽命管兒，<br>管兒久別今方睹。管兒還為彈六么，六么依舊聲迢迢。<br>猿鳴雪岫來三峽，鶴唳晴空聞九霄。逡巡彈得六么徹，<br>霜刀破竹無殘節。幽關鴉軋胡雁悲，斷弦砉騞層冰裂。<br>我為含淒歎奇絕，許作長歌始終說。藝奇思寡塵事多，<br>許來寒暑又經過。如今左降在閑處，始為管兒歌此歌。<br>歌此歌，寄管兒。管兒管兒憂爾衰，爾衰之後繼者誰。<br>繼之無乃在鐵山，鐵山已近曹穆間。性靈甚好功猶淺，<br>急處未得臻幽閒。努力鐵山勤學取，莫遣後來無所祖。<br></p></body></html>