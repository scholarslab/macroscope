<!DOCTYPE HTML>
<html lang="en-US">
  <head>
    <meta charset="UTF-8">
    <title>410_19: 《景申秋八首》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>410_19: 《景申秋八首》元稹</p>
        <p>年年秋意緒，多向雨中生。漸欲煙火近，稍憐衣服輕。<br>詠詩閑處立，憶事夜深行。濩落尋常慣，淒涼別為情。<br>蚊幌雨來卷，燭蛾燈上稀。啼兒冷秋簟，思婦問寒衣。<br>簾斷螢火入，窗明蝙蝠飛。良辰日夜去，漸與壯心違。<br>嗢嗢簷溜凝，丁丁窗雨繁。枕傾筒簟滑，幔颭案燈翻。<br>喚魘兒難覺，吟詩婢苦煩。強眠終不著，閑臥暗消魂。<br>瓶瀉高簷雨，窗來激箭風。病憎燈火暗，寒覺薄幃空。<br>婢報樵蘇竭，妻愁院落通。老夫慵計數，教想蔡城東。<br>風頭難著枕，病眼厭看書。無酒銷長夜，回燈照小餘。<br>三元推廢王，九曜入乘除。廊廟應多算，參差斡太虛。<br>經雨籬落壞，入秋田地荒。竹垂哀折節，蓮敗惜空房。<br>小片慈菇白，低叢柚子黃。眼前撩亂輩，無不是同鄉。<br>雨柳枝枝弱，風光片片斜。蜻蜓憐曉露，蛺蝶戀秋花。<br>饑啅空籬雀，寒棲滿樹鴉。荒涼池館內，不似有人家。<br>病苦十年後，連陰十日餘。人方教作鼠，天豈遣為魚。<br>鮫綻酆城劍，蟲凋鬼火書。出聞泥濘盡，何地不摧車。<br></p></body></html>