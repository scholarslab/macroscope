<!DOCTYPE HTML>
<html lang="en-US">
  <head>
    <meta charset="UTF-8">
    <title>265_20: 《露青竹杖歌》顧況</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>265_20: 《露青竹杖歌》顧況</p>
        <p>鮮于仲通正當年，章仇兼瓊在蜀川。約束蜀兒采馬鞭，<br>蜀兒采鞭不敢眠。橫截斜飛飛鳥邊，繩橋夜上層崖顛。<br>頭插白雲跨飛泉，采得馬鞭長且堅。浮漚丁子珠聯聯，<br>灰煮蠟楷光爛然。章仇兼瓊持上天，上天雨露何其偏。<br>飛龍閑廄馬數千，朝飲吳江夕秣燕。紅塵撲轡汗濕韉，<br>師子麒麟聊比肩。江面昆明洗刷牽，四蹄踏浪頭枿天。<br>蛟龍稽顙河伯虔，拓羯胡雛腳手鮮。陳閎韓幹丹青妍，<br>欲貌未貌眼欲穿。金鞍玉勒錦連幹，騎入桃花楊柳煙。<br>十二樓中奏管弦，樓中美人奪神仙。爭愛大家把此鞭，<br>祿山入關關破年。忽見揚州北邙前，只有人還千一錢。<br>亭亭筆直無皴節，磨捋形相一條鐵。市頭格是無人別，<br>江海賤臣不拘絏。垂窗掛影西窗缺，稚子覓衣挑仰穴。<br>家童拾薪幾拗折，玉潤猶沾玉壘雪。碧鮮似染萇弘血，<br>蜀帝城邊子規咽。相如橋上文君絕，往年策馬降至尊，<br>七盤九折橫劍門。穆王八駿超昆侖，安用冉冉孤生根。<br>聖人不貴難得貨，金玉珊瑚誰買恩。<br></p></body></html>