<!DOCTYPE HTML>
<html lang="en-US">
  <head>
    <meta charset="UTF-8">
    <title>178_43: 《答杜秀才五松見贈（五松山在南陵銅坑西五六裏）》李白</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>178_43: 《答杜秀才五松見贈（五松山在南陵銅坑西五六裏）》李白</p>
        <p>昔獻長楊賦，天開雲雨歡。當時待詔承明裏，<br>皆道揚雄才可觀。敕賜飛龍二天馬，黃金絡頭白玉鞍。<br>浮雲蔽日去不返，總為秋風摧紫蘭。角巾東出商山道，<br>采秀行歌詠芝草。路逢園綺笑向人，兩君解來一何好。<br>聞道金陵龍虎盤，還同謝脁望長安。千峰夾水向秋浦，<br>五松名山當夏寒。銅井炎爐歊九天，赫如鑄鼎荊山前。<br>陶公矍鑠呵赤電，回祿睢盱揚紫煙。此中豈是久留處，<br>便欲燒丹從列仙。愛聽松風且高臥，颼颼吹盡炎氛過。<br>登崖獨立望九州，陽春欲奏誰相和。聞君往年遊錦城，<br>章仇尚書倒屣迎。飛箋絡繹奏明主，天書降問回恩榮。<br>骯髒不能就珪組，至今空揚高蹈名。夫子工文絕世奇，<br>五松新作天下推。吾非謝尚邀彥伯，異代風流各一時，<br>一時相逢樂在今。袖拂白雲開素琴，彈為三峽流泉音。<br>從茲一別武陵去，去後桃花春水深。<br></p></body></html>