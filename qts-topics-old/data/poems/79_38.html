<!DOCTYPE HTML>
<html lang="en-US">
  <head>
    <meta charset="UTF-8">
    <title>79_38: 《久戍邊城有懷京邑》駱賓王</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>79_38: 《久戍邊城有懷京邑》駱賓王</p>
        <p>擾擾風塵地，遑遑名利途。盈虛一易舛，心跡兩難俱。<br>弱齡小山志，寧期大丈夫。九微光賁玉，千仞忽彈珠。<br>棘寺遊三禮，蓬山簉八儒。懷鉛慚後進，投筆願前驅。<br>北走非通趙，西之似化胡。錦車朝促候，刁鬥夜傳呼。<br>戰士青絲絡，將軍黃石符。連星入寶劍，半月上雕弧。<br>拜井開疏勒，鳴桴動密須。戎機習短蔗，祆祲靜長榆。<br>季月炎初盡，邊亭草早枯。層陰籠古木，窮色變寒蕪。<br>海鶴聲嘹唳，城烏尾畢逋。葭繁秋色引，桂滿夕輪虛。<br>行役風霜久，鄉園夢想孤。灞池遙夏國，秦海望陽紆。<br>沙塞三千里，京城十二衢。楊溝連鳳闕，槐路擬鴻都。<br>璧殿規宸象，金堤法鬥樞。雲浮西北蓋，月照東南隅。<br>寶帳垂連理，銀床轉轆轤。廣筵留上客，豐饌引中廚。<br>漏緩金徒箭，嬌繁玉女壺。秋濤飛喻馬，秋水泛仙艫。<br>意氣風雲合，言忘道術趨。共矜名已泰，詎肯沫相濡。<br>有志慚雕朽，無庸類散樗。關山暫超忽，形影歎艱虞。<br>結網空知羨，圖榮豈自誣。忘情同塞馬，比德類宛駒。<br>隴阪肝腸絕，陽關亭候迂。迷魂驚落雁，離恨斷飛鳧。<br>春去榮華盡，年來歲月蕪。邊愁傷郢調，鄉思繞吳歈。<br>河氣通中國，山途限外區。相思若可寄，冰泮有銜蘆。<br></p></body></html>