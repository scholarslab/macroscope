<!DOCTYPE HTML>
<html lang="en-US">
  <head>
    <meta charset="UTF-8">
    <title>170_11: 《經亂離後天恩流夜郎憶舊遊書懷贈江夏韋太守良宰》李白</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>170_11: 《經亂離後天恩流夜郎憶舊遊書懷贈江夏韋太守良宰》李白</p>
        <p>天上白玉京，十二樓五城。仙人撫我頂，結髮受長生。<br>誤逐世間樂，頗窮理亂情。九十六聖君，浮雲掛空名。<br>天地賭一擲，未能忘戰爭。試涉霸王略，將期軒冕榮。<br>時命乃大謬，棄之海上行。學劍翻自哂，為文竟何成。<br>劍非萬人敵，文竊四海聲。兒戲不足道，五噫出西京。<br>臨當欲去時，慷慨淚沾纓。歎君倜儻才，標舉冠群英。<br>開筵引祖帳，慰此遠徂征。鞍馬若浮雲，送餘驃騎亭。<br>歌鐘不盡意，白日落昆明。十月到幽州，戈鋋若羅星。<br>君王棄北海，掃地借長鯨。呼吸走百川，燕然可摧傾。<br>心知不得語，卻欲棲蓬瀛。彎弧懼天狼，挾矢不敢張。<br>攬涕黃金台，呼天哭昭王。無人貴駿骨，騄耳空騰驤。<br>樂毅倘再生，於今亦奔亡。蹉跎不得意，驅馬還貴鄉。<br>逢君聽弦歌，肅穆坐華堂。百里獨太古，陶然臥羲皇。<br>征樂昌樂館，開筵列壺觴。賢豪間青娥，對燭儼成行。<br>醉舞紛綺席，清歌繞飛梁。歡娛未終朝，秩滿歸咸陽。<br>祖道擁萬人，供帳遙相望。一別隔千里，榮枯異炎涼。<br>炎涼幾度改，九土中橫潰。漢甲連胡兵，沙塵暗雲海。<br>草木搖殺氣，星辰無光彩。白骨成丘山，蒼生竟何罪。<br>函關壯帝居，國命懸哥舒。長戟三十萬，開門納凶渠。<br>公卿如犬羊，忠讜醢與菹。二聖出遊豫，兩京遂丘墟。<br>帝子許專征，秉旄控強楚。節制非桓文，軍師擁熊虎。<br>人心失去就，賊勢騰風雨。惟君固房陵，誠節冠終古。<br>僕臥香爐頂，餐霞漱瑤泉。門開九江轉，枕下五湖連。<br>半夜水軍來，潯陽滿旌旃。空名適自誤，迫脅上樓船。<br>徒賜五百金，棄之若浮煙。辭官不受賞，翻謫夜郎天。<br>夜郎萬里道，西上令人老。掃蕩六合清，仍為負霜草。<br>日月無偏照，何由訴蒼昊。良牧稱神明，深仁恤交道。<br>一忝青雲客，三登黃鶴樓。顧慚禰處士，虛對鸚鵡洲。<br>樊山霸氣盡，寥落天地秋。江帶峨眉雪，川橫三峽流。<br>萬舸此中來，連帆過揚州。送此萬里目，曠然散我愁。<br>紗窗倚天開，水樹綠如發。窺日畏銜山，促酒喜得月。<br>吳娃與越豔，窈窕誇鉛紅。呼來上雲梯，含笑出簾櫳。<br>對客小垂手，羅衣舞春風。賓跪請休息，主人情未極。<br>覽君荊山作，江鮑堪動色。清水出芙蓉，天然去雕飾。<br>逸興橫素襟，無時不招尋。朱門擁虎士，列戟何森森。<br>剪鑿竹石開，縈流漲清深。登臺坐水閣，吐論多英音。<br>片辭貴白璧，一諾輕黃金。謂我不愧君，青鳥明丹心。<br>五色雲間鵲，飛鳴天上來。傳聞赦書至，卻放夜郎回。<br>暖氣變寒穀，炎煙生死灰。君登鳳池去，忽棄賈生才。<br>桀犬尚吠堯，匈奴笑千秋。中夜四五歎，常為大國憂。<br>旌旆夾兩山，黃河當中流。連雞不得進，飲馬空夷猶。<br>安得羿善射，一箭落旄頭。<br></p></body></html>