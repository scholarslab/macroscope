<!DOCTYPE HTML>
<html lang="en-US">
  <head>
    <meta charset="UTF-8">
    <title>76_3: 《擬古三首》徐彥伯</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>76_3: 《擬古三首》徐彥伯</p>
        <p>遙裔煙嶼鴻，雙影旦夕同。交翰倚沙月，和鳴弄江風。<br>若茂芳序，君子從遠戎。雲生陰海沒，花落春潭空。<br>紅淚掩促柱，錦衾羅熏籠。自傷瓊草綠，詎惜鉛粉紅。<br>裂帛附雙燕，為予向遼東。<br>讀書三十載，馳騖週六經。儒衣幹時主，忠策獻闕廷。<br>一朝奉休盼，從容廁群英。束身趨建禮，秉筆坐承明。<br>廨署相填噎，僚吏紛縱橫。五日休浣時，屠蘇繞玉屏。<br>橘花覆北沼，桂樹交西榮。樹棲兩鴛鴦，含春向我鳴。<br>皎潔綺羅豔，便娟絲管清。擾擾天地間，出處各有情。<br>何必岩石下，枯槁閑此生。<br>頹光無淹晷，逝水有迅流。綠苔紛易歇，紅顏不再求。<br>歌笑當及春，無令壯志秋。弱年仕關輔，簃門豁禦溝。<br>敷愉東城際，婉孌南陌頭。荷花嬌綠水，楊葉暖青樓。<br>中有綺羅人，可憐名莫愁。畫屏繞金膝，珠簾懸玉鉤。<br>纖指調寶琴，泠泠哀且柔。贈君鴛鴦帶，因以鷫鸘裘。<br>窗曉吟日坐，閨夕秉燭遊。無作北門客，咄咄懷百憂。<br></p></body></html>