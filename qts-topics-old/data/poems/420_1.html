<!DOCTYPE HTML>
<html lang="en-US">
  <head>
    <meta charset="UTF-8">
    <title>420_1: 《有鳥二十章（庚寅）》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>420_1: 《有鳥二十章（庚寅）》元稹</p>
        <p>有鳥有鳥名老鴟，鴟張貪很老不衰。似鷹指爪唯攫肉，<br>戾天羽翮徒翰飛。朝偷暮竊恣昏飽，後顧前瞻高樹枝。<br>珠丸彈射死不去，意在護巢兼護兒。<br>有鳥有鳥毛似鶴，行步雖遲性靈惡。主人但見閑慢容，<br>行占蓬萊最高閣。弱羽長憂俊鶻拳，疽腸暗著鵷雛啄。<br>千年不死伴靈龜，梟心鶴貌何人覺。<br>有鳥有鳥如鸛雀，食蛇抱天姿惡。行經水滸為毒流，<br>羽拂酒杯為死藥。漢後忍渴天豈知，驪姬墳地君寧覺。<br>嗚呼為有白色毛，亦得乘軒謬稱鶴。<br>有鳥有鳥名為鳩，毛衣軟毳心性柔。鶻緣暖足憐不吃，<br>鷂為同科曾共遊。飛飛漸上高高閣，百鳥不猜稱好逑。<br>佳人許伴鵷雛食，望爾化為張氏鉤。<br>有鳥有鳥名野雞，天姿耿介行步齊。主人偏養憐整頓，<br>玉粟充腸瑤樹棲。池塘潛狎不鳴雁，津梁暗引無用鵜。<br>秋鷹迸逐霜鶻遠，鵩鳥護巢當晝啼。主人頻問遣妖術，<br>力盡計窮音響淒。當時何不早量分，莫遣輝光深照泥。<br>有鳥有鳥群翠碧，毛羽短長心並窄。皆曾偷食淥池魚，<br>前去後來更逼迫。食魚滿腹各自飛，池上見人長似客。<br>飛飛競占嘉樹林，百鳥不爭緣鳳惜。<br>有鳥有鳥群紙鳶，因風假勢童子牽。去地漸高人眼亂，<br>世人為爾羽毛全。風吹繩斷童子走，餘勢尚存猶在天。<br>愁爾一朝還到地，落在深泥誰複憐。<br>有鳥有鳥名啄木，木中求食常不足。偏啄鄧林求一蟲，<br>蟲孔未穿長觜禿。木皮已穴蟲在心，蟲蝕木心根柢覆。<br>可憐樹上百鳥兒，有時飛向新林宿。<br>有鳥有鳥眾蝙蝠，長伴佳人占華屋。妖鼠多年羽翮生，<br>不辨雌雄無本族。穿墉伺隙善潛身，晝伏宵飛惡明燭。<br>大廈雖存柱石傾，暗齧棟樑成蠹木。<br>有鳥有鳥名為鴞，深藏孔穴難動搖。鷹鸇繞樹探不得，<br>隨珠彈盡聲轉嬌。主人煩惑罷擒取，許占神林為物妖。<br>當時幸有燎原火，何不鼓風連夜燒。<br>有鳥有鳥名燕子，口中未省無泥滓。春風吹送廊廡間，<br>秋社驅將嵌孔裏。雷驚雨灑一時蘇，雲壓霜摧半年死。<br>驅去驅來長信風，暫托棟樑何用喜。<br>有鳥有鳥名老烏，貪癡突悖天下無。田中攫肉吞不足，<br>偏入諸巢探眾雛。歸來仍占主人樹，腹飽巢高聲響粗。<br>山鴉野鵲閑受肉，鳳凰不得聞罪辜。秋鷹掣斷架上索，<br>利爪一揮毛血落。可憐鴉鵲慕腥膻，猶向巢邊競紛泊。<br>有鳥有鳥謂白鷳，雪毛皓白紅觜殷。貴人妾婦愛光彩，<br>行提坐臂怡朱顏。妖姬謝寵辭金屋，雕籠又伴新人宿。<br>無心為主擬銜花，空長白毛映紅肉。<br>有鳥有鳥群雀兒，中庭啄粟籬上飛。秋鷹欺小嫌不食，<br>鳳凰容眾從爾隨。大鵬忽起遮白日，餘風簸蕩山嶽移。<br>翩翾百萬徒驚噪，扶搖勢遠何由知。古來妄說銜花報，<br>縱解銜花何所為。可惜官倉無限粟，伯夷餓死黃口肥。<br>有鳥有鳥皆百舌，舌端百囀聲咄。先春盡學百鳥啼，<br>真偽不分聽者悅。伶倫鳳律亂宮商，盤木天雞誤時節。<br>朝朝暮暮主人耳，桃李無言管弦咽。五月炎光朱火盛，<br>陽焰燒陰幽響絕。安知不是捲舌星，化作剛刀一時截。<br>有鳥有鳥毛羽黃，雄者為鴛雌者鴦。主人並養七十二，<br>羅列雕籠開洞房。雄鳴一聲雌鼓翼，夜不得棲朝不食。<br>氣息榻然雙翅垂，猶入籠中就顏色。<br>有鳥有鳥名鷂雛，鈴子眼睛蒼錦襦。貴人腕軟憐易臂，<br>奮肘一揮前後呼。俊鶻無由拳狡兔，金雕不得擒魅狐。<br>文王長在苑中獵，何日非熊休賣屠。<br>有鳥有鳥名鸚鵡，養在雕籠解人語。主人曾問私所聞，<br>因說妖姬暗欺主。主人方惑翻見疑，趁歸隴底雙翅垂。<br>山鴉野雀怪鸚語，競噪爭窺無已時。君不見隋朝隴頭姥，<br>嬌養雙鸚囑新婦。一鸚曾說婦無儀，悍婦殺鸚欺主母。<br>一鸚閉口不復言，母問不言何太久。鸚言悍婦殺鸚由，<br>母為逐之鄉里醜。當時主母信爾言，顧爾微禽命何有。<br>今之主人翻爾疑，何事籠中漫開口。<br>有鳥有鳥名俊鶻，鷂小雕癡俊無匹。雛鴨拂爪血迸天，<br>狡兔中拳頭粉骨。平明度海朝未食，拔上秋空雲影沒。<br>瞥然飛下人不知，攪碎荒城魅狐窟。<br>有鳥有鳥真白鶴，飛上九霄雲漠漠。司晨守夜悲雞犬，<br>啄腐吞腥笑雕鶚。堯年值雪度關山，晉室聞琴下寥廓。<br>遼東盡爾千歲人，悵望橋邊舊城郭。<br></p></body></html>