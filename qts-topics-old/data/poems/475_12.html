<!DOCTYPE HTML>
<html lang="en-US">
  <head>
    <meta charset="UTF-8">
    <title>475_12: 《述夢詩四十韻》李德裕</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>475_12: 《述夢詩四十韻》李德裕</p>
        <p>賦命誠非薄，良時幸已遭。君當堯舜日，官接鳳凰曹。<br>目睇煙霄闊，心驚羽翼高。椅梧連鶴禁，壀堄接龍韜。<br>我後憐詞客，吾僚並雋髦。著書同陸賈，待詔比王褒。<br>重價連懸璧，英詞淬寶刀。泉流初落澗，露滴更濡毫。<br>赤豹欣來獻，彤弓喜暫櫜。非煙含瑞氣，馴雉潔霜毛。<br>靜室便幽獨，虛樓散郁陶。花光晨豔豔，松韻晚騷騷。<br>畫壁看飛鶴，仙圖見巨鼇。倚簷陰藥樹，落格蔓蒲桃。<br>荷靜蓬池鱠，冰寒郢水醪。荔枝來自遠，盧橘賜仍叨。<br>麝氣隨蘭澤，霜華入杏膏。恩光惟覺重，攜挈未為勞。<br>夕閱梨園騎，宵聞禁仗獒。扇回交彩翟，雕起颺銀絛。<br>轡待袁絲攬，書期蜀客操。盡規常謇謇，退食尚忉忉。<br>龜顧垂金鈕，鸞飛曳錦袍。禦溝楊柳弱，天廄驌驦豪。<br>屢換青春直，閑隨上苑遨。煙低行殿竹，風拆繞牆桃。<br>聚散俄成昔，悲愁益自熬。每懷仙駕遠，更望茂陵號。<br>地接三茅嶺，川迎伍子濤。花迷瓜步暗，石固蒜山牢。<br>蘭野凝香管，梅洲動翠篙。泉魚驚彩妓，溪鳥避幹旄。<br>感舊心猶絕，思歸首更搔。無聊燃蜜炬，誰複勸金舠。<br>嵐氣朝生棟，城陰夜入濠。望煙歸海嶠，送雁渡江皋。<br>宛馬嘶寒櫪，吳鉤在錦弢。未能追狡兔，空覺長黃蒿。<br>水國逾千里，風帆過萬艘。閱川終古恨，惟見暮滔滔。<br></p></body></html>