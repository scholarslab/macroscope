<!DOCTYPE HTML>
<html lang="en-US">
  <head>
    <meta charset="UTF-8">
    <title>167_4: 《上皇西巡南京歌十首》李白</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>167_4: 《上皇西巡南京歌十首》李白</p>
        <p>胡塵輕拂建章台，聖主西巡蜀道來。<br>劍壁門高五千尺，石為樓閣九天開。<br>九天開出一成都，萬戶千門入畫圖。<br>草樹雲山如錦繡，秦川得及此間無。<br>華陽春樹號新豐，行入新都若舊宮。<br>柳色未饒秦地綠，花光不減上陽紅。<br>誰道君王行路難，六龍西幸萬人歡。<br>地轉錦江成渭水，天回玉壘作長安。<br>萬國同風共一時，錦江何謝曲江池。<br>石鏡更明天上月，後宮親得照蛾眉。<br>濯錦清江萬里流，雲帆龍舸下揚州。<br>北地雖誇上林苑，南京還有散花樓。<br>錦水東流繞錦城，星橋北掛象天星。<br>四海此中朝聖主，峨眉山下列仙庭。<br>秦開蜀道置金牛，漢水元通星漢流。<br>天子一行遺聖跡，錦城長作帝王州。<br>水綠天青不起塵，風光和暖勝三秦。<br>萬國煙花隨玉輦，西來添作錦江春。<br>劍閣重關蜀北門，上皇歸馬若雲屯。<br>少帝長安開紫極，雙懸日月照乾坤。<br></p></body></html>