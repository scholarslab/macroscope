<!DOCTYPE HTML>
<html lang="en-US">
  <head>
    <meta charset="UTF-8">
    <title>425_16: 《和答詩十首。和陽城驛》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>425_16: 《和答詩十首。和陽城驛》白居易</p>
        <p>商山陽城驛，中有歎者誰。雲是元監察，江陵謫去時。<br>忽見此驛名，良久涕欲垂。何故陽道州，名姓同於斯。<br>憐君一寸心，寵辱誓不移。疾惡若巷伯，好賢如緇衣。<br>沉吟不能去，意者欲改為。改為避賢驛，大署於門楣。<br>荊人愛羊祜，戶曹改為辭。一字不忍道，況兼姓呼之。<br>因題八百言，言直文甚奇。詩成寄與我，鏘若金和絲。<br>上言陽公行，友悌無等夷。骨肉同衾裯，至死不相離。<br>次言陽公跡，夏邑始棲遲。鄉人化其風，少長皆孝慈。<br>次言陽公道，終日對酒卮。兄弟笑相顧，醉貌紅怡怡。<br>次言陽公節，謇謇居諫司。誓心除國蠹，決死犯天威。<br>終言陽公命，左遷天一涯。道州炎瘴地，身不得生歸。<br>一一皆實錄，事事無孑遺。凡是為善者，聞之惻然悲。<br>道州既已矣，往者不可追。何世無其人，來者亦可思。<br>願以君子文，告彼大樂師。附於雅歌末，奏之白玉墀。<br>天子聞此章，教化如法施。直諫從如流，佞臣惡如疵。<br>宰相聞此章，政柄端正持。進賢不知倦，去邪勿複疑。<br>憲臣聞此章，不敢懷依違。諫官聞此章，不忍縱詭隨。<br>然後告史氏，舊史有前規。若作陽公傳，欲令後世知。<br>不勞敘世家，不用費文辭。但于國史上，全錄元稹詩。<br></p></body></html>