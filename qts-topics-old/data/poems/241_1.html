<!DOCTYPE HTML>
<html lang="en-US">
  <head>
    <meta charset="UTF-8">
    <title>241_1: 《閔荒詩》元結</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>241_1: 《閔荒詩》元結</p>
        <p>煬皇嗣君位，隋德滋昏幽。日作及身禍，以為長世謀。<br>居常恥前王，不思天子游。意欲出明堂，便登浮海舟。<br>令行山川改，功與玄造侔。河淮可支合，峰生回溝。<br>封隕下澤中，作山防逸流。船舲狀龍鷁，若負宮闕浮。<br>荒娛未央極，始到滄海頭。忽見海門山，思作望海樓。<br>不知新都城，已為征戰丘。當時有遺歌，歌曲太冤愁。<br>四海非天獄，何為非天囚。天囚正兇忍，為我萬姓讎。<br>人將引天釤，人將持天鎪。所欲充其心，相與絕悲憂。<br>自得隋人歌，每為隋君羞。欲歌當陽春，似覺天下秋。<br>更歌曲未終，如有怨氣浮。奈何昏王心，不覺此怨尤。<br>遂令一夫唱，四海欣提矛。吾聞古賢君，其道常靜柔。<br>慈惠恐不足，端和忘所求。嗟嗟有隋氏，惛惛誰與儔。<br></p></body></html>