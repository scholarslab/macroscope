<!DOCTYPE HTML>
<html lang="en-US">
  <head>
    <meta charset="UTF-8">
    <title>454_16: 《裴常侍以題薔薇架十八韻見示因廣為三十韻以和之》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>454_16: 《裴常侍以題薔薇架十八韻見示因廣為三十韻以和之》白居易</p>
        <p>托質依高架，攢花對小堂。晚開春去後，獨秀院中央。<br>霽景朱明早，芳時白晝長。穠因天與色，麗共日爭光。<br>剪碧排千萼，研朱染萬房。煙條塗石綠，粉蕊撲雌黃。<br>根動彤雲湧，枝搖赤羽翔。九微燈炫轉，七寶帳熒煌。<br>淑氣熏行徑，清陰接步廊。照梁迷藻棁，耀壁變雕牆。<br>爛若叢然火，殷于葉得霜。胭脂含臉笑，蘇合裛衣香。<br>浹洽濡晨露，玲瓏漏夕陽。合羅排勘纈，醉暈淺深妝。<br>乍見疑回面，遙看誤斷腸。風朝舞飛燕，雨夜泣蕭娘。<br>桃李慚無語，芝蘭讓不芳。山榴何細碎，石竹苦尋常。<br>蕙慘偎欄避，蓮羞映浦藏。怯教蕉葉戰，妒得柳花狂。<br>豈可輕嘲詠，應須痛比方。畫屏風自展，繡傘蓋誰張。<br>翠錦挑成字，丹砂印著行。猩猩凝血點，瑟瑟蹙金匡。<br>散亂萎紅片，尖纖嫩紫芒。觸僧飄毳褐，留妓冒羅裳。<br>寡和陽春曲，多情騎省郎。緣誇美顏色，引出好文章。<br>東顧辭仁裏，西歸入帝鄉。假如君愛殺，留著莫移將。<br></p></body></html>