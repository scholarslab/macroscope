<!DOCTYPE HTML>
<html lang="en-US">
  <head>
    <meta charset="UTF-8">
    <title>272_1: 《木蘭歌》韋元甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>272_1: 《木蘭歌》韋元甫</p>
        <p>木蘭抱杼嗟，借問複為誰。欲聞所戚戚，感激強其顏。<br>老父隸兵籍，氣力日衰耗。豈足萬里行，有子複尚少。<br>胡沙沒馬足，朔風裂人膚。老父舊羸病，何以強自扶。<br>木蘭代父去，秣馬備戎行。易卻紈綺裳，洗卻鉛粉妝。<br>馳馬赴軍幕，慷慨攜幹將。朝屯雪山下，暮宿青海傍。<br>夜襲燕支虜，更攜於闐羌。將軍得勝歸，士卒還故鄉。<br>父母見木蘭，喜極成悲傷。木蘭能承父母顏，<br>卻卸巾鞲理絲簧。昔為烈士雄，今為嬌子容。<br>親戚持酒賀父母，始知生女與男同。門前舊軍都，<br>十年共崎嶇。本結弟兄交，死戰誓不渝。今者見木蘭，<br>言聲雖是顏貌殊。驚愕不敢前，歎息徒嘻籲。世有臣子心，<br>能如木蘭節。忠孝兩不渝，千古之名焉可滅。<br></p></body></html>