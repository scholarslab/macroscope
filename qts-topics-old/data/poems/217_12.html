<!DOCTYPE HTML>
<html lang="en-US">
  <head>
    <meta charset="UTF-8">
    <title>217_12: 《彭衙行（合陽縣西北有彭衙城）》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>217_12: 《彭衙行（合陽縣西北有彭衙城）》杜甫</p>
        <p>憶昔避賊初，北走經險艱。夜深彭衙道，月照白水山。<br>盡室久徒步，逢人多厚顏。參差谷鳥吟，不見遊子還。<br>癡女饑咬我，啼畏虎狼聞。懷中掩其口，反側聲愈嗔。<br>小兒強解事，故索苦李餐。一旬半雷雨，泥濘相牽攀。<br>既無禦雨備，徑滑衣又寒。有時經契闊，竟日數里間。<br>野果充餱糧，卑枝成屋椽。早行石上水，暮宿天邊煙。<br>少留周家窪，欲出蘆子關。故人有孫宰，高義薄曾雲。<br>延客已曛黑，張燈啟重門。暖湯濯我足，翦紙招我魂。<br>從此出妻孥，相視涕闌幹。眾雛爛熳睡，喚起沾盤餐。<br>誓將與夫子，永結為弟昆。遂空所坐堂，安居奉我歡。<br>誰肯艱難際，豁達露心肝。別來歲月周，胡羯仍構患。<br>何當有翅翎，飛去墮爾前。<br></p></body></html>