<!DOCTYPE HTML>
<html lang="en-US">
  <head>
    <meta charset="UTF-8">
    <title>612_19: 《臨頓為吳中偏勝之地陸魯望居之不出郛郭曠若…奉題屋壁》皮日休</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>612_19: 《臨頓為吳中偏勝之地陸魯望居之不出郛郭曠若…奉題屋壁》皮日休</p>
        <p>一方蕭灑地，之子獨深居。繞屋親栽竹，堆床手寫書。<br>高風翔砌鳥，暴雨失池魚。暗識歸山計，村邊買鹿車。<br>籬疏從綠槿，簷亂任黃茅。壓酒移溪石，煎茶拾野巢。<br>靜窗懸雨笠，閑壁掛煙匏。支遁今無骨，誰為世外交。<br>繭稀初上簇，醅盡未幹床。盡日留蠶母，移時祭麹王。<br>趁泉澆竹急，候雨種蓮忙。更葺園中景，應為顧辟疆。<br>靜僻無人到，幽深每自知。鶴來添口數，琴到益家資。<br>壞塹生魚沫，頹簷落燕兒。空將綠蕉葉，來往寄閑詩。<br>夏過無擔石，日高開板扉。僧雖與筒簟，人不典蕉衣。<br>鶴靜共眠覺，鷺馴同釣歸。生公石上月，何夕約譚微。<br>經歲岸烏紗，讀書三十車。水痕侵病竹，蛛網上衰花。<br>詩任傳漁客，衣從遞酒家。知君秋晚事，白幘刈胡麻。<br>寂曆秋懷動，蕭條夏思殘。久貧空酒庫，多病束魚竿。<br>玄想凝鶴扇，清齋拂鹿冠。夢魂無俗事，夜夜到金壇。<br>閉門無一事，安穩臥涼天。砌下翹饑鶴，庭陰落病蟬。<br>倚杉閑把易，燒朮靜論玄。賴有包山客，時時寄紫泉。<br>病起扶靈壽，翛然強到門。與杉除敗葉，為石整危根。<br>薜蔓任遮壁，蓮莖臥枕盆。明朝有忙事，召客斫桐孫。<br>緩頰稱無利，低眉號不能。世情都太薄，俗意就中憎。<br>雲態不知驟，鶴情非會征。畫臣誰奉詔，來此寫薑肱。<br></p></body></html>