<!DOCTYPE HTML>
<html lang="en-US">
  <head>
    <meta charset="UTF-8">
    <title>400_20: 《元和五年予官不了罰俸西歸三月六日…愴曩遊因投五十韻》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>400_20: 《元和五年予官不了罰俸西歸三月六日…愴曩遊因投五十韻》元稹</p>
        <p>小年閑愛春，認得春風意。未有花草時，先醲曉窗睡。<br>霞朝澹雲色，霽景牽詩思。漸到柳枝頭，川光始明媚。<br>長安車馬客，傾心奉權貴。晝夜塵土中，那言早春至。<br>此時我獨游，我遊有倫次。閑行曲江岸，便宿慈恩寺。<br>扣林引寒龜，疏叢出幽翠。淩晨過杏園，曉露凝芳氣。<br>初陽好明淨，嫩樹憐低庳。排房似綴珠，欲啼紅臉淚。<br>新鶯語嬌小，淺水光流利。冷飲空腹杯，因成日高醉。<br>酒醒聞飯鐘，隨僧受遺施。餐罷還複游，過從上文記。<br>行逢二月半，始足遊春騎。是時春已老，我遊亦雲既。<br>藤開九華觀，草結三條隧。新筍踴犀株，落梅翻蝶翅。<br>名倡繡轂車，公子青絲轡。朝士還旬休，豪家得春賜。<br>提攜好音樂，翦鏟空田地。同占杏花園，喧闐各叢萃。<br>顧予煩寢興，複往散憔悴。倦僕色肌羸，蹇驢行跛痹。<br>春衫未成就，冬服漸塵膩。傾蓋吟短章，書空憶難字。<br>遙聞公主笑，近被王孫戲。邀我上華筵，橫頭坐賓位。<br>那知我年少，深解酒中事。能唱犯聲歌，偏精變籌義。<br>含詞待殘拍，促舞遞繁吹。叫噪擲投盤，生獰攝觥使。<br>逡巡光景晏，散亂東西異。古觀閉閑門，依然複幽閟。<br>無端矯情性，漫學求科試。薄藝何足雲，虛名偶頻遂。<br>拾遺天子前，密奏升平議。召見不須臾，憸庸已猜忌。<br>朝陪香案班，暮作風塵尉。去歲又登朝，登為柏台吏。<br>台官相束縛，不許放情志。寓直勞送迎，上堂煩避諱。<br>分司在東洛，所職尤不易。罰俸得西歸，心知受朝庇。<br>常山攻小寇，淮右擇良帥。國難身不行，勞生欲何為。<br>吾兄諳性靈，崔子同臭味。投此掛冠詞，一生還自恣。<br>　</p></body></html>