<!DOCTYPE HTML>
<html lang="en-US">
  <head>
    <meta charset="UTF-8">
    <title>356_20: 《傷秦姝行》劉禹錫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>356_20: 《傷秦姝行》劉禹錫</p>
        <p>長安二月花滿城，插花女兒彈銀箏。南宮仙郎下朝晚，<br>曲頭駐馬聞新聲。馬蹄逶遲心蕩漾，高樓已遠猶頻望。<br>此時意重千金輕，鳥傳消息紺輪迎。芳筵銀燭一相見，<br>淺笑低鬟初目成。蜀弦錚摐指如玉，皇帝弟子韋家曲。<br>青牛文梓赤金簧，玫瑰寶柱秋雁行。斂蛾收袂凝清光，<br>抽弦緩調怨且長。八鸞鏘鏘渡銀漢，九雛威鳳鳴朝陽。<br>曲終韻盡意不足，餘思悄絕愁空堂。從郎鎮南別城闕，<br>樓船理曲瀟湘月。馮夷蹁躚舞淥波，鮫人出聽停綃梭。<br>北池含煙瑤草短。萬松亭下清風滿。秦聲一曲此時聞，<br>嶺泉嗚咽南雲斷。來自長陵小市東，蕣華零落瘴江風。<br>侍兒掩泣收銀甲，鸚鵡不言愁玉籠。博山爐中香自滅，<br>鏡奩塵暗同心結。從此東山非昔遊，長嗟人與弦俱絕。<br></p></body></html>