<!DOCTYPE HTML>
<html lang="en-US">
  <head>
    <meta charset="UTF-8">
    <title>399_1: 《旱災自咎，貽七縣宰同州時》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>399_1: 《旱災自咎，貽七縣宰同州時》元稹</p>
        <p>吾聞上帝心，降命明且仁。臣稹苟有罪，胡不災我身。<br>胡為旱一州，禍此千萬人。一旱猶可忍，其旱亦已頻。<br>臘雪不滿地，膏雨不降春。惻惻詔書下，半減麥與緡。<br>半租豈不薄，尚竭力與筋。竭力不敢憚，慚戴天子恩。<br>累累婦拜姑，呐呐翁語孫。禾黍日夜長，足得盈我囷。<br>還填折粟稅，酬償貰麥鄰。苟無公私責，飲水不為貧。<br>歡言未盈口，旱氣已再振。六月天不雨，秋孟亦既旬。<br>區區昧陋積，禱祝非不勤。日馳衰白顏，再拜泥甲鱗。<br>歸來重思忖，願告諸邑君。以彼天道遠，豈如人事親。<br>團團囹圄中，無乃冤不申。擾擾食廩內，無乃奸有因。<br>軋軋輸送車，無乃使不倫。遙遙負擔卒，無乃役不均。<br>今年無大麥，計與珠玉濱。村胥與裏吏，無乃求取繁。<br>符下斂錢急，值官因酒嗔。誅求與撻罰，無乃不逡巡。<br>生小下裏住，不曾州縣門。訴詞千萬恨，無乃不得聞。<br>強豪富酒肉，窮獨無芻薪。俱由案牘吏，無乃移禍屯。<br>官分市井戶，迭配水陸珍。未蒙所償直，無乃不敢言。<br>有一於此事，安可尤蒼旻。借使漏刑憲，得不虞鬼神。<br>自顧頑滯牧，坐貽災沴臻。上羞朝廷寄，下愧閭裏民。<br>豈無神明宰，為我同苦辛。共布慈惠語，慰此衢客塵。<br></p></body></html>