<!DOCTYPE HTML>
<html lang="en-US">
  <head>
    <meta charset="UTF-8">
    <title>391_24: 《感諷五首》李賀</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>391_24: 《感諷五首》李賀</p>
        <p>合浦無明珠，龍洲無木奴。足知造化力，不給使君須。<br>越婦未織作，吳蠶始蠕蠕。縣官騎馬來，獰色虯紫須。<br>懷中一方板，板上數行書。不因使君怒，焉得詣爾廬。<br>越婦拜縣官，桑牙今尚小。會待春日晏，絲車方擲掉。<br>越婦通言語，小姑具黃粱。縣官踏餐去，簿吏複登堂。<br>奇俊無少年，日車何躃躃。我待紆雙綬，遺我星星發。<br>都門賈生墓，青蠅久斷絕。寒食搖揚天，憤景長肅殺。<br>皇漢十二帝，唯帝稱睿哲。一夕信豎兒，文明永淪歇。<br>南山何其悲，鬼雨灑空草。長安夜半秋，風前幾人老。<br>低迷黃昏徑，嫋嫋青櫟道。月午樹無影，一山唯白曉。<br>漆炬迎新人，幽壙螢擾擾。<br>星盡四方高，萬物知天曙。己生須己養，荷擔出門去。<br>君平久不反，康伯循國路。曉思何譊譊，闤闠千人語。<br>石根秋水明，石畔秋草瘦。侵衣野竹香，蟄蟄垂葉厚。<br>岑中月歸來，蟾光掛空秀。桂露對仙娥，星星下雲逗。<br>淒涼梔子落，山璺泣清漏。下有張仲蔚，披書案將朽。<br></p></body></html>