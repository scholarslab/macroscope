<!DOCTYPE HTML>
<html lang="en-US">
  <head>
    <meta charset="UTF-8">
    <title>396_1: 《思歸樂》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>396_1: 《思歸樂》元稹</p>
        <p>山中思歸樂，盡作思歸鳴。爾是此山鳥，安得失鄉名。<br>應緣此山路，自古離人征。陰愁感和氣，俾爾從此生。<br>我雖失鄉去，我無失鄉情。慘舒在方寸，寵辱將何驚。<br>浮生居大塊，尋丈可寄形。身安即形樂，豈獨樂鹹京。<br>命者道之本，死者天之平。安問遠與近，何言殤與彭。<br>君看趙工部，八十支體輕。交州二十載，一到長安城。<br>長安不須臾，複作交州行。交州又累歲，移鎮廣與荊。<br>歸朝新天子，濟濟為上卿。肌膚無瘴色，飲食康且寧。<br>長安一晝夜，死者如隕星。喪車四門出，何關炎瘴縈。<br>況我三十二，百年未半程。江陵道塗近，楚俗雲水清。<br>遐想玉泉寺，久聞峴山亭。此去盡綿曆，豈無心賞並。<br>紅餐日充腹，碧澗朝析酲。開門待賓客，寄書安弟兄。<br>閑窮四聲韻，悶閱九部經。身外皆委順，眼前隨所營。<br>此意久已定，誰能求苟榮。所以官甚小，不畏權勢傾。<br>傾心豈不易，巧詐神之刑。萬物有本性，況複人性靈。<br>金埋無土色，玉墜無瓦聲。劍折有寸利，鏡破有片明。<br>我可俘為囚，我可刃為兵。我心終不死，金石貫以誠。<br>此誠患不至，誠至道亦亨。微哉滿山鳥，叫噪何足聽。<br></p></body></html>