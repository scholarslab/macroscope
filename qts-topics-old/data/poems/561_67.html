<!DOCTYPE HTML>
<html lang="en-US">
  <head>
    <meta charset="UTF-8">
    <title>561_67: 《折楊柳十首》薛能</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>561_67: 《折楊柳十首》薛能</p>
        <p>華清高樹出離宮，南陌柔條帶暖風。<br>誰見輕陰是良夜，瀑泉聲畔月明中。<br>洛橋晴影覆江船，羌笛秋聲濕塞煙。<br>閑想習池公宴罷，水蒲風絮夕陽天。<br>嫩綠輕懸似綴旒，路人遙見隔宮樓。<br>誰能更近丹墀種，解播皇風入九州。<br>暖風晴日斷浮埃，廢路新條發釣台。<br>處處輕陰可惆悵，後人攀處古人栽。<br>潭上江邊嫋嫋垂，日高風靜絮相隨。<br>青樓一樹無人見，正是女郎眠覺時。<br>汴水高懸百萬條，風清兩岸一時搖。<br>隋家力盡虛栽得，無限春風屬聖朝。<br>和風煙樹九重城，夾路春陰十萬營。<br>唯向邊頭不堪望，一株憔悴少人行。<br>窗外齊垂旭日初，樓邊輕暖好風徐。<br>遊人莫道栽無益，桃李清陰卻不如。<br>眾木猶寒獨早青，禦溝橋畔曲江亭。<br>陶家舊日應如此，一院春條綠繞廳。<br>帳偃纓垂細複繁，令人心想石家園。<br>風條月影皆堪重，何事侯門愛樹萱。<br></p></body></html>