<!DOCTYPE HTML>
<html lang="en-US">
  <head>
    <meta charset="UTF-8">
    <title>410_21: 《生春二十首（丁酉歲。凡二十章）》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>410_21: 《生春二十首（丁酉歲。凡二十章）》元稹</p>
        <p>何處生春早，春生雲色中。籠蔥閑著水，晻淡欲隨風。<br>度曉分霞態，餘光庇雪融。晚來低漠漠，渾欲泥幽叢。<br>何處生春早，春生漫雪中。渾無到地片，唯逐入樓風。<br>屋上些些薄，池心旋旋融。自悲銷散盡，誰假入蘭叢。<br>何處生春早，春生霽色中。遠林橫返照，高樹亞東風。<br>水凍霜威庇，泥新地氣融。漸知殘雪薄，杪近最憐叢。<br>何處生春早，春生曙火中。星圍分暗陌，煙氣滿晴風。<br>宮樹棲鴉亂，城樓帶雪融。競排閶闔側，珂傘自相叢。<br>何處生春早，春生曉禁中。殿階龍旆日，漏閣寶箏風。<br>藥樹香煙重，天顏瑞氣融。柳梅渾未覺，青紫已叢叢。<br>何處生春早，春生江路中。雨移臨浦市，晴候過湖風。<br>蘆筍錐猶短，淩澌玉漸融。數宗船載足，商婦兩眉叢。<br>何處生春早，春生野墅中。病翁閑向日，征婦懶成風。<br>斫筤天雖暖，穿區凍未融。鞭牛縣門外，爭土蓋蠶叢。<br>何處生春早，春生冰岸中。尚憐扶臘雪，漸覺受東風。<br>織女雲橋斷，波神玉貌融。便成嗚咽去，流恨與蓮叢。<br>何處生春早，春生柳眼中。芽新才綻日，茸短未含風。<br>綠誤眉心重，黃驚蠟淚融。碧條殊未合，愁緒已先叢。<br>何處生春早，春生梅援中。蕊排難犯雪，香乞擬來風。<br>隴迥羌聲怨，江遙客思融。年年最相惱，緣未有諸叢。<br>何處生春早，春生鳥思中。鵲巢移舊歲，鳶羽旋高風。<br>鴻雁驚沙暖，鴛鴦愛水融。最憐雙翡翠，飛入小梅叢。<br>何處生春早，春生池榭中。鏤瓊冰陷日，文縠水回風。<br>柳愛和身動，梅愁合樹融。草芽猶未出，挑得小萱叢。<br>何處生春早，春生稚戲中。亂騎殘爆竹，爭唾小旋風。<br>罵雨愁妨走，呵冰喜旋融。女兒針線盡，偷學五辛叢。<br>何處生春早，春生人意中。曉妝雖近火，晴戲漸憐風。<br>暗入心情懶，先添酒思融。預知花好惡，偏在最深叢。<br>何處生春早，春生半睡中。見燈如見霧，聞雨似聞風。<br>開眼猶殘夢，抬身便恐融。卻成雙翅蝶，還繞庳花叢。<br>何處生春早，春生曉鏡中。手寒勻麵粉，鬟動倚簾風。<br>宿霧梅心滴，朝光幕上融。思牽梳洗懶，空拔綠絲叢。<br>何處生春早，春生綺戶中。玉櫳穿細日，羅幔張輕風。<br>柳軟腰支嫩，梅香密氣融。獨眠傍妒物，偷鏟合歡叢。<br>何處生春早，春生老病中。土膏蒸足腫，天暖癢頭風。<br>似覺肌膚展，潛知血氣融。又添新一歲，衰白轉成叢。<br>何處生春早，春生客思中。旅魂驚北雁，鄉信是東風。<br>縱有心灰動，無由鬢雪融。未知開眼日，空繞未開叢。<br>何處生春早，春生蒙雨中。裛塵微有氣，拂面細如風。<br>柳誤啼珠密，梅驚粉汗融。滿空愁淡淡，應豫憶芳叢。<br></p></body></html>