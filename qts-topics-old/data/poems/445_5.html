<!DOCTYPE HTML>
<html lang="en-US">
  <head>
    <meta charset="UTF-8">
    <title>445_5: 《和微之詩二十三首。和我年三首》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>445_5: 《和微之詩二十三首。和我年三首》白居易</p>
        <p>我年五十七，榮名得幾許。甲乙三道科，蘇杭兩州主。<br>才能本淺薄，心力虛勞苦。可能隨眾人，終老於塵土。<br>我年五十七，歸去誠已遲。曆官十五政，數若珠累累。<br>野萍始賓薦，場苗初縶維。因讀管蕭書，竊慕大有為。<br>及遭榮遇來，乃覺才力羸。黃紙詔頻草，朱輪車載脂。<br>妻孥及僕使，皆免寒與饑。省躬私自愧，知我者微之。<br>永懷山陰守，未遂嵩陽期。如何坐留滯，頭白江之湄。<br>我年五十七，榮名得非少。報國竟何如，謀身猶未了。<br>昔嘗速官謗，恩大而懲小。一黜鶴辭軒，七年魚在沼。<br>將枯鱗再躍，經鎩翮重矯。白日上昭昭，青雲高渺渺。<br>平生頗同病，老大宜相曉。紫綬足可榮，白頭不為夭。<br>夙懷慕箕潁，晚節期松筱。何當闕下來，同拜陳情表。<br></p></body></html>