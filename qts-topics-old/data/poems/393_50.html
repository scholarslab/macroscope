<!DOCTYPE HTML>
<html lang="en-US">
  <head>
    <meta charset="UTF-8">
    <title>393_50: 《出城別張又新酬李漢》李賀</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>393_50: 《出城別張又新酬李漢》李賀</p>
        <p>李子別上國，南山崆峒春。不聞今夕鼓，差慰煎情人。<br>趙壹賦命薄，馬卿家業貧。鄉書何所報，紫蕨生石雲。<br>長安玉桂國，戟帶披侯門。慘陰地自光，寶馬踏曉昏。<br>臘春戲草苑，玉挽鳴轔。綠網縋金鈴，霞卷清池漘。<br>開貫瀉蚨母，買冰防夏蠅。時宜裂大袂，劍客車盤茵。<br>小人如死灰，心切生秋榛。皇圖跨四海，百姓拖長紳。<br>光明靄不發，腰龜徒甃銀。吾將噪禮樂，聲調摩清新。<br>欲使十千歲，帝道如飛神。華實自蒼老，流采長傾湓。<br>沒沒暗齰舌，涕血不敢論。今將下東道，祭酒而別秦。<br>六郡無剿兒，長刀誰拭塵。地理陽無正，快馬逐服轅。<br>二子美年少，調道講清渾。譏笑斷冬夜，家庭疏筱穿。<br>曙風起四方，秋月當東懸。賦詩面投擲，悲哉不遇人。<br>此別定沾臆，越布先裁巾。<br></p></body></html>