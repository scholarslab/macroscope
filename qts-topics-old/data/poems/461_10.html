<!DOCTYPE HTML>
<html lang="en-US">
  <head>
    <meta charset="UTF-8">
    <title>461_10: 《齒落辭》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>461_10: 《齒落辭》白居易</p>
        <p>嗟嗟乎雙齒，自吾有之爾，俾爾嚼肉咀蔬，銜杯漱水；<br>豐吾膚革，滋吾血髓；從幼逮老，勤亦至矣。幸有輔車，<br>非無齗齶。胡然舍我，一旦雙落。齒雖無情，吾豈無情。<br>老與齒別，齒隨涕零。我老日來，爾去不回。嗟嗟乎雙齒，<br>孰謂而來哉，孰謂而去哉？齒不能言，請以意宣。<br>為口中之物，忽乎六十餘年。昔君之壯也，血剛齒堅；<br>今君之老矣，血衰齒寒。輔車齗齶，日削月朘。<br>上參差而下卼臲，曾何足以少安。嘻，君其聽哉：<br>女長辭姥，臣老辭主。發衰辭頭，葉枯辭樹。物無細大，<br>功成者去。君何嗟嗟，獨不聞諸道經：我身非我有也，<br>蓋天地之委形；君何嗟嗟，又不聞諸佛說：是身如浮雲，<br>須臾變滅。由是而言，君何有焉？所宜委百骸而順萬化，<br>胡為乎嗟嗟於一牙一齒之間。吾應曰：吾過矣，爾之言然。<br></p></body></html>