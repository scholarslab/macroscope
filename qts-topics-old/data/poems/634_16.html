<!DOCTYPE HTML>
<html lang="en-US">
  <head>
    <meta charset="UTF-8">
    <title>634_16: 《歌者十二首》司空圖</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>634_16: 《歌者十二首》司空圖</p>
        <p>追逐翻嫌傍管弦，金釵擊節自當筵。<br>風霜一夜燕鴻斷，唱作江南袚禊天。<br>玉樹花飄鳳失棲，一聲初壓管弦低。<br>清回煩暑成瀟灑，豔逐寒雲變慘淒。<br>十斛明珠亦易拚，欲兼人藝古來難。<br>五雲合是新聲染，熔作瓊漿灑露盤。<br>不似新聲唱亦新，旋調玉管旋生春。<br>愁腸隔斷珠簾外，只為今宵共聽人。<br>十年逃難別雲林，暫輟狂歌且聽琴。<br>轉覺淡交言有味，此聲知是古人心。<br>五柳先生自識微，無言共笑手空揮。<br>胸中免被風波撓，肯為螳螂動殺機。<br>風霜寒水旅人心，幾處笙歌繡戶深。<br>分泊一場雲散後，未勝初夜便聽琴。<br>自憐眼暗難求藥，莫恨花繁便有風。<br>桃李更開須強看，明年兼恐聽歌聾。<br>白雲深處寄生涯，歲暮生情賴此花。<br>蜂蝶繞來忙繞袖，似知教折送鄰家。<br>重九仍重歲漸闌，強開病眼更登攀。<br>年年認得酣歌處，猶恐招魂葬故山。<br>繞壁依稀認寫真，更須粉繪飾羸身。<br>淒涼不道身無壽，九日還無舊會人。<br>鶴氅花香搭槿籬，枕前蛩迸酒醒時。<br>夕陽似照陶家菊，黃蝶無窮壓故枝。<br></p></body></html>