<!DOCTYPE HTML>
<html lang="en-US">
  <head>
    <meta charset="UTF-8">
    <title>222_9: 《寫懷二首》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>222_9: 《寫懷二首》杜甫</p>
        <p>勞生共乾坤，何處異風俗。冉冉自趨競，行行見羈束。<br>無貴賤不悲，無富貧亦足。萬古一骸骨，鄰家遞歌哭。<br>鄙夫到巫峽，三歲如轉燭。全命甘留滯，忘情任榮辱。<br>朝班及暮齒，日給還脫粟。編蓬石城東，采藥山北穀。<br>用心霜雪間，不必條蔓綠。非關故安排，曾是順幽獨。<br>達士如弦直，小人似鉤曲。曲直我不知，負暄候樵牧。<br>夜深坐南軒，明月照我膝。驚風翻河漢，梁棟已出日。<br>群生各一宿，飛動自儔匹。吾亦驅其兒，營營為私實。<br>天寒行旅稀，歲暮日月疾。榮名忽中人，世亂如蟣虱。<br>古者三皇前，滿腹志願畢。胡為有結繩，陷此膠與漆。<br>禍首燧人氏，厲階董狐筆。君看燈燭張，轉使飛蛾密。<br>放神八極外，俯仰俱蕭瑟。終契如往還，得匪合仙術。<br></p></body></html>