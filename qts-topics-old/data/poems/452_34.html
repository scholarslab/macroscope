<!DOCTYPE HTML>
<html lang="en-US">
  <head>
    <meta charset="UTF-8">
    <title>452_34: 《裴侍中晉公以集賢林亭即事詩三十六韻見贈…以伸酬獻》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>452_34: 《裴侍中晉公以集賢林亭即事詩三十六韻見贈…以伸酬獻》白居易</p>
        <p>三江路千里，五湖天一涯。何如集賢第，中有平津池。<br>池勝主見覺，景新人未知。竹森翠琅玕，水深洞琉璃。<br>水竹以為質，質立而文隨。文之者何人，公來親指麾。<br>疏鑿出人意，結構得地宜。靈襟一搜索，勝概無遁遺。<br>因下張沼沚，依高築階基。嵩峰見數片，伊水分一支。<br>南溪修且直，長波碧逶迤。北館壯複麗，倒影紅參差。<br>東島號晨光，杲曜迎朝曦。西嶺名夕陽，杳曖留落暉。<br>前有水心亭，動盪架漣漪。後有開闔堂，寒溫變天時。<br>幽泉鏡泓澄，怪石山欹危。春葩雪漠漠，夏果珠離離。<br>主人命方舟，宛在水中坻。親賓次第至，酒樂前後施。<br>解纜始登泛，山游仍水嬉。沿洄無滯礙，向背窮幽奇。<br>瞥過遠橋下，飄旋深澗陲。管弦去縹緲，羅綺來霏微。<br>棹風逐舞回，梁塵隨歌飛。宴餘日雲暮，醉客未放歸。<br>高聲索彩箋，大笑催金卮。唱和筆走疾，問答杯行遲。<br>一詠清兩耳，一酣暢四肢。主客忘貴賤，不知俱是誰。<br>客有詩魔者，吟哦不知疲。乞公殘紙墨，一掃狂歌詞。<br>維雲社稷臣，赫赫文武姿。十授丞相印，五建大將旗。<br>四朝致勳華，一身冠皋夔。去年才七十，決赴懸車期。<br>公志不可奪，君恩亦難希。從容就中道，勉黽來保厘。<br>貂蟬雖未脫，鸞皇已不羈。曆征今與古，獨步無等夷。<br>陸賈功業少，二疏官秩卑。乘舟範蠡懼，辟谷留侯饑。<br>豈若公今日，身安家國肥。羊祜在漢南，空留峴首碑。<br>柳惲在江南，只賦汀洲詩。謝安入東山，但說攜蛾眉。<br>山簡醉高陽，唯聞倒接5。豈如公今日，餘力兼有之。<br>願公壽如山，安樂長在茲。願我比蒲稗，永得相因依。<br></p></body></html>