<!DOCTYPE HTML>
<html lang="en-US">
  <head>
    <meta charset="UTF-8">
    <title>634_29: 《馮燕歌（一作沈下賢詩）》司空圖</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>634_29: 《馮燕歌（一作沈下賢詩）》司空圖</p>
        <p>魏中義士有馮燕，遊俠幽並最少年。避仇偶作滑台客，<br>嘶風躍馬來翩翩。此時恰遇鶯花月，堤上軒車晝不絕。<br>兩面高樓語笑聲，指點行人情暗結。擲果潘郎誰不慕，<br>朱門別見紅妝露。故故推門掩不開，似教歐軋傳言語。<br>馮生敲鐙袖籠鞭，半拂垂楊半惹煙。樹間春鳥知人意，<br>的的心期暗與傳。傳道張嬰偏嗜酒，從此香閨為我有。<br>梁間客燕正相欺，屋上鳴鳩空自鬥。嬰歸醉臥非仇汝，<br>豈知負過人懷懼。燕依戶扇欲潛逃，巾在枕傍指令取。<br>誰言狼戾心能忍，待我情深情不隱。回身本謂取巾難，<br>倒柄方知授霜刃。憑君撫劍即遲疑，自顧平生心不欺。<br>爾能負彼必相負，假手他人複在誰？窗間紅豔猶可掬，<br>熟視花鈿情不足。唯將大義斷胸襟，粉頸初回如切玉。<br>鳳凰釵碎各分飛，怨魄嬌魂何處追，淩波如喚游金穀，<br>羞彼揶揄淚滿衣。新人藏匿舊人起，白晝喧呼駭鄰里。<br>誣執張嬰不自明，貴免生前遭考捶。官將赴市擁紅塵，<br>掉臂人來擗看人。傳聲莫遣有冤濫，盜殺嬰家即我身。<br>初聞僚吏翻疑歎，呵叱風狂詞不變。縲囚解縛猶自疑，<br>疑是夢中方脫免。未死勸君莫浪言，臨危不顧始知難。<br>已為不平能割愛，更將身命救深冤。白馬賢侯賈相公，<br>長懸金帛募才雄。拜章請贖馮燕罪，千古三河激義風。<br>黃河東注無時歇，注盡波瀾名不滅。為感詞人沈下賢，<br>長歌更與分明說。此君精爽知猶在，長與人間留炯誡。<br>鑄作金燕香作堆，焚香酬酒聽歌來。<br></p></body></html>