<!DOCTYPE HTML>
<html lang="en-US">
  <head>
    <meta charset="UTF-8">
    <title>761_1: 《題黃居寀秋山圖》徐光溥</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>761_1: 《題黃居寀秋山圖》徐光溥</p>
        <p>天與黃筌藝奇絕，筆精回感重瞳悅。運思潛通造化工，<br>揮毫定得神仙訣。秋來奉詔寫秋山，寫在輕綃數幅間。<br>高低向背無遺勢，重巒疊嶂何孱顏。目想心存妙尤極，<br>研巧核能狀不得。珍禽異獸皆自馴，奇花怪木非因植。<br>崎嶇石磴絕遊蹤，薄霧冥冥藏半峰。娑蘿掩映迷仙洞，<br>薜荔累垂繳古松。月檻參橋□，僧老坐支筇。<br>屈原江上嬋娟竹，陶潛籬下芳菲菊。良宵只恐鷓鴣啼，<br>晴波但見鴛鴦浴。暮煙冪冪鎖村塢，一葉扁舟橫野渡。<br>颯颯白蘋欲起風，黯黯紅蕉猶帶雨。曲沼芙蓉香馥鬱，<br>長汀蘆荻花1。雁過孤峰帖遠青，鹿傍小溪飲殘綠。<br>秋山秀兮秋江靜，江光山色相輝映。雪迸飛泉濺釣磯，<br>雲分落葉擁樵徑。張璪松石徒稱奇，邊鸞花鳥何足窺。<br>白旻鷹逞淩風勢，薛稷鶴誇警露姿。方原畫山空巉岩，<br>峭壁枯槎人見嫌。孫位畫水多洶湧，驚湍怒濤人見恐。<br>若教對此定妍媸，必定伏膺懷愧悚。再三展向冕旒側。<br>便是移山回澗力。大李小李滅聲華，獻之愷之無顏色。<br>仿佛垂綸渭水濱，吾皇睹之思良臣。依稀荷鍤傅岩野，<br>吾皇睹之求賢者。從茲仄展複懸旌，宵衣旰食安天下。<br>才當老人星應候，願與南山俱獻壽。微臣稽首貢長歌，<br>丹青景化同天和。<br></p></body></html>