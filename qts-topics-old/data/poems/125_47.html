<!DOCTYPE HTML>
<html lang="en-US">
  <head>
    <meta charset="UTF-8">
    <title>125_47: 《晦日游大理韋卿城南別業四聲依次用各六韻》王維</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>125_47: 《晦日游大理韋卿城南別業四聲依次用各六韻》王維</p>
        <p>與世澹無事，自然江海人。側聞塵外游，解驂朱輪。<br>平野照暄景，上天垂春雲。張組竟北阜，泛舟過東鄰。<br>故鄉信高會，牢醴及佳辰。幸同擊壤樂，心荷堯為君。<br>郊居杜陵下，永日同攜手。仁裏靄川陽，平原見峰首。<br>園廬鳴春鳩，林薄媚新柳。上卿始登席，故老前為壽。<br>臨當游南陂，約略執杯酒。歸歟絀微官，惆悵心自咎。<br>冬中餘雪在，墟上春流駛。風日暢懷抱，山川多秀氣。<br>雕胡先晨炊，庖膾亦雲至。高情浪海嶽，浮生寄天地。<br>君子外簪纓，埃塵良不啻。所樂衡門中，陶然忘其貴。<br>高館臨澄陂，曠然蕩心目。淡蕩動雲天，玲瓏映墟曲。<br>鵲巢結空林，雉雊響幽谷。應接無閒暇，徘徊以躑躅。<br>紆組上春堤，側弁倚喬木。弦望忽已晦，後期洲應綠。<br></p></body></html>