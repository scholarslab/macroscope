<!DOCTYPE HTML>
<html lang="en-US">
  <head>
    <meta charset="UTF-8">
    <title>406_1: 《紀懷，贈李六戶曹、崔二十功曹五十韻》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>406_1: 《紀懷，贈李六戶曹、崔二十功曹五十韻》元稹</p>
        <p>昔冠諸生首，初因三道征。公卿碧墀會，名姓白麻稱。<br>日月光遙射，煙霄志漸弘。榮班聯錦繡，諫紙賜箋藤。<br>便欲呈肝膽，何言犯股肱。椎埋沖鬥劍，消碎瑩壺冰。<br>赤縣才分務，青驄已迥乘。因騎度海鶻，擬殺蔽天鵬。<br>縛虎聲空壯，連鼇力未勝。風翻波竟蹙，山壓勢逾崩。<br>僇辱徒相困，蒼黃性不能。酣歌離峴頂，負氣入江陵。<br>華表當蟾魄，高樓掛玉繩。角聲悲掉蕩，城影暗棱層。<br>軍幕威容盛，官曹禮數兢。心雖出雲鶴，身尚觸籠鷹。<br>竦足良甘分，排衙苦未曾。通名參將校，抵掌見親朋。<br>喣沫求涓滴，滄波怯鬥升。荒居鄰鬼魅，羸馬步殑。<br>白草堂簷短，黃梅雨氣蒸。沾黏經汗席，颭閃盡油燈。<br>夜怯餐膚蚋，朝煩拂面蠅。過從愁厭賤，專靜畏猜仍。<br>旅寓誰堪托，官聯自可憑。甲科崔並騖，柱史李齊升。<br>共展排空翼，俱遭激遠矰。他鄉元易感，同病轉相矜。<br>投分多然諾，忘言少愛憎。誓將探肺腑，恥更辨淄澠。<br>會宿形骸遠，論交意氣增。一心吞渤澥，戮力拔嵩恒。<br>語到磨圭角，疑消破弩症。吹噓期指掌，患難許簷簦。<br>鎩翮鸞棲棘，藏鋒箭在弸。雪中方睹桂，木上莫施罾。<br>且泛夤沿水，兼過被病僧。有時鞭款段，盡日醉懵僜。<br>躡屐看秧稻，敲船和采菱。叉魚江火合，喚客谷神應。<br>嘯傲雖開口，幽憂複滿膺。望雲鰭撥剌，透匣色騰淩。<br>每想潢池寇，猶稽赤族懲。夔龍勞算畫，貔虎帶威棱。<br>逐鳥忠潛奮，懸旌意遠凝。弢弓思徹劄，絆驥悶牽縆。<br>運甓調辛苦，聞雞屢寢興。閑隨人兀兀，夢聽鼓冬冬。<br>班筆行看擲，黃陂莫漫澄。騏驎高閣上，須及壯時登。<br></p></body></html>