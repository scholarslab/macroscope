<!DOCTYPE HTML>
<html lang="en-US">
  <head>
    <meta charset="UTF-8">
    <title>221_18: 《鄭典設自施州歸》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>221_18: 《鄭典設自施州歸》杜甫</p>
        <p>吾憐滎陽秀，冒暑初有適。名賢慎所出，不肯妄行役。<br>旅茲殊俗遠，竟以屢空迫。南謁裴施州，氣合無險僻。<br>攀援懸根木，登頓入天石。青山自一川，城郭洗憂戚。<br>聽子話此邦，令我心悅懌。其俗則純樸，不知有主客。<br>溫溫諸侯門，禮亦如古昔。敕廚倍常羞，杯盤頗狼藉。<br>時雖屬喪亂，事貴賞匹敵。中宵愜良會，裴鄭非遠戚。<br>群書一萬卷，博涉供務隙。他日辱銀鉤，森疏見矛戟。<br>倒屣喜旋歸，畫地求所曆。乃聞風土質，又重田疇辟。<br>刺史似寇恂，列郡宜競惜。北風吹瘴癘，羸老思散策。<br>渚拂蒹葭塞，嶠穿蘿蔦冪。此身仗兒僕，高興潛有激。<br>孟冬方首路，強飯取崖壁。歎爾疲駑駘，汗溝血不赤。<br>終然備外飾，駕馭何所益。我有平肩輿，前途猶准的。<br>翩翩入鳥道，庶脫蹉跌厄。<br></p></body></html>