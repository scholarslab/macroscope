<!DOCTYPE HTML>
<html lang="en-US">
  <head>
    <meta charset="UTF-8">
    <title>338_25: 《寒食日出遊》韓愈</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>338_25: 《寒食日出遊》韓愈</p>
        <p>李花初發君始病，我往看君花轉盛。走馬城西惆悵歸，<br>不忍千株雪相映。邇來又見桃與梨，交開紅白如爭競。<br>可憐物色阻攜手，空展霜縑吟九詠。紛紛落盡泥與塵，<br>不共新妝比端正。桐華最晚今已繁，君不強起時難更。<br>關山遠別固其理，寸步難見始知命。憶昔與君同貶官，<br>夜渡洞庭看斗柄。豈料生還得一處，引袖拭淚悲且慶。<br>各言生死兩追隨，直置心親無貌敬。念君又署南荒吏，<br>路指鬼門幽且夐。三公儘是知音人，曷不薦賢陛下聖。<br>囊空甑倒誰救之，我今一食日還並。自然憂氣損天和，<br>安得康強保天性。斷鶴兩翅鳴何哀，縶驥四足氣空橫。<br>今朝寒食行野外，綠楊匝岸蒲生迸。宋玉庭邊不見人，<br>輕浪參差魚動鏡。自嗟孤賤足瑕疵，特見放縱荷寬政。<br>飲酒寧嫌盞底深，題詩尚倚筆鋒勁。明宵故欲相就醉，<br>有月莫愁當火令。<br></p></body></html>