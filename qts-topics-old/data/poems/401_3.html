<!DOCTYPE HTML>
<html lang="en-US">
  <head>
    <meta charset="UTF-8">
    <title>401_3: 《酬樂天書懷見寄》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>401_3: 《酬樂天書懷見寄》元稹</p>
        <p>新昌北門外，與君從此分。街衢走車馬，塵土不見君。<br>君為分手歸，我行行不息。我上秦嶺南，君直樞星北。<br>秦嶺高崔嵬，商山好顏色。月照山館花，裁詩寄相憶。<br>天明作詩罷，草草隨所如。憑人寄將去，三月無報書。<br>荊州白日晚，城上鼓冬冬。行逢賀州牧，致書三四封。<br>封題樂天字，未坼已沾裳。坼書八九讀，淚落千萬行。<br>中有酬我詩，句句截我腸。仍雲得詩夜，夢我魂淒涼。<br>終言作書處，上直金鑾東。詩書費一夕，萬恨緘其中。<br>中宵宮中出，複見宮月斜。書罷月亦落，曉燈隨暗花。<br>想君書罷時，南望勞所思。況我江上立，吟君懷我詩。<br>懷我浩無極，江水秋正深。清見萬丈底，照我平生心。<br>感君求友什，因報壯士吟。持謝眾人口，銷盡猶是金。<br></p></body></html>