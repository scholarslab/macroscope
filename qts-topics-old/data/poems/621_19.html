<!DOCTYPE HTML>
<html lang="en-US">
  <head>
    <meta charset="UTF-8">
    <title>621_19: 《戰秋辭》陸龜蒙</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>621_19: 《戰秋辭》陸龜蒙</p>
        <p>八月空堂，前臨隙荒。抽關散扇，晨烏未光。左右物態，<br>森疏強梁。天隨子爽駴恂栗，恍軍庸之我當。濠然而溝，<br>壘然而牆。纛然而桂，隊然而篁。杉巉攢矛，蕉標建常。<br>槁艾矢束，矯蔓弦張。蛙合助吹，鳥分啟行。<br>若革進而金止，固違陰而就陽。無何，雲顏師，風旨伯。<br>蒼茫慘澹，隳危摵劃。煙蒙上焚，雨陣下棘。如濠者注，<br>如壘者辟；如纛者亞，如隊者析；如矛者折，如常者拆；<br>如矢者僕，如弦者磔；如吹者喑，如行者惕。<br>石有發兮盡累，木有耳兮鹹馘。雲風雨煙，乘勝之勢驕；<br>杉篁蕉蔓，敗北之氣摵。天隨子曰：籲，秋無神則已，<br>如其有神，吾為爾羞之。南北畿圻，盜興五期。方州大都，<br>虎節龍旗。瓦解冰碎，瓜分豆離。斧抵耋老，幹穿乳兒。<br>昨宇今燼，朝人暮屍。萬犢一啖，千倉一炊。擾踐邊朔，<br>殲傷蜑夷。制質守帥，披攘城池。弓弮不刓，甲綴不離。<br>凶渠歌笑，裂地無疑。天有四序，秋為司刑。少昊負扆，<br>親朝百靈。蓐收相臣，太白將星。可霾可電，可風可霆。<br>可塹溺顛陷，可夭劄迷冥。曾忘鏖剪，自意澄寧。<br>苟蠟禮之雲責，觸天怒而誰丁，奈何欺荒庭？淩壞砌，<br>摋崇茝，批宿蕙，揭編茅而逞力，斷緯蕭而作勢，<br>不過約弱欹垂，戕殘廢替。可謂棄其本而趨其末，<br>舍其大而從其細也。辭猶未已，色若愧恥，於是墮者止，<br>偃者起。<br></p></body></html>