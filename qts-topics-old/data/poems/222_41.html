<!DOCTYPE HTML>
<html lang="en-US">
  <head>
    <meta charset="UTF-8">
    <title>222_41: 《奉酬薛十二丈判官見贈》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>222_41: 《奉酬薛十二丈判官見贈》杜甫</p>
        <p>忽忽峽中睡，悲風方一醒。西來有好鳥，為我下青冥。<br>羽毛淨白雪，慘澹飛雲汀。既蒙主人顧，舉翮唳孤亭。<br>持以比佳士，及此慰揚舲。清文動哀玉，見道發新硎。<br>欲學鴟夷子，待勒燕山銘。誰重斷蛇劍，致君君未聽。<br>志在麒麟閣，無心雲母屏。卓氏近新寡，豪家朱門扃。<br>相如才調逸，銀漢會雙星。客來洗粉黛，日暮拾流螢。<br>不是無膏火，勸郎勤六經。老夫自汲澗，野水日泠泠。<br>我歎黑頭白，君看銀印青。臥病識山鬼，為農知地形。<br>誰矜坐錦帳，苦厭食魚腥。東西兩岸坼，橫水注滄溟。<br>碧色忽惆悵，風雷搜百靈。空中右白虎，赤節引娉婷。<br>自雲帝裏女，噀雨鳳凰翎。襄王薄行跡，莫學冷如丁，<br>千秋一拭淚，夢覺有微馨。人生相感動，金石兩青熒。<br>丈人但安坐，休辨渭與涇。龍蛇尚格鬥，灑血暗郊坰。<br>吾聞聰明主，治國用輕刑。銷兵鑄農器，今古歲方寧。<br>文王日儉德，俊乂始盈庭。榮華貴少壯，豈食楚江萍。<br></p></body></html>