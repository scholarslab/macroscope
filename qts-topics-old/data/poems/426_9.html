<!DOCTYPE HTML>
<html lang="en-US">
  <head>
    <meta charset="UTF-8">
    <title>426_9: 《新豐折臂翁－戒邊功也》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>426_9: 《新豐折臂翁－戒邊功也》白居易</p>
        <p>新豐老翁八十八，頭鬢眉須皆似雪。玄孫扶向店前行，<br>左臂憑肩右臂折。問翁臂折來幾年，兼問致折何因緣。<br>翁雲貫屬新豐縣，生逢聖代無征戰。慣聽梨園歌管聲，<br>不識旗槍與弓箭。無何天寶大徵兵，戶有三丁點一丁。<br>點得驅將何處去，五月萬里雲南行。聞道雲南有瀘水，<br>椒花落時瘴煙起。大軍徒涉水如湯，未過十人二三死。<br>村南村北哭聲哀，兒別爺娘夫別妻。皆雲前後征蠻者，<br>千萬人行無一回。是時翁年二十四，兵部牒中有名字。<br>夜深不敢使人知，偷將大石捶折臂。張弓簸旗俱不堪，<br>從茲始免征雲南。骨碎筋傷非不苦，且圖揀退歸鄉土。<br>此臂折來六十年，一肢雖廢一身全。至今風雨陰寒夜，<br>直到天明痛不眠。痛不眠，終不悔，且喜老身今獨在。<br>不然當時瀘水頭，身死魂孤骨不收。應作雲南望鄉鬼，<br>萬人塚上哭呦呦。老人言，君聽取。<br>君不聞開元宰相宋開府，不賞邊功防黷武。<br>又不聞天寶宰相楊國忠，欲求恩幸立邊功。<br>邊功未立生人怨，請問新豐折臂翁。<br></p></body></html>