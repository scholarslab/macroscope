<!DOCTYPE HTML>
<html lang="en-US">
  <head>
    <meta charset="UTF-8">
    <title>634_1: 《狂題十八首》司空圖</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>634_1: 《狂題十八首》司空圖</p>
        <p>莫恨艱危日日多，時情其奈幸門何。<br>貔貅睡穩蛟龍渴，猶把燒殘朽鐵磨。<br>別鶴淒涼指法存，戴逵能恥近王門。<br>世間第一風流事，借得王公玉枕痕。<br>交疏自古戒言深，肝膽徒傾致鑠金。<br>不是史遷書與說，誰知孤負李陵心。<br>南華落筆似荒唐，若肯經綸亦不狂。<br>偶作客星侵帝座，卻應虛薄是嚴光。<br>不勞世路更相猜，忍到須休惜得材。<br>幾度懶乘風水便，拗船折舵恐難回。<br>由來相愛只詩僧，怪石長松自得朋。<br>卻怕他生還識字，依前日下作孤燈。<br>老禪乘仗莫過身，遠岫孤雲見亦頻。<br>應是佛邊猶怕鬧，信緣須作且閒人。<br>止竟閒人不愛閑，只偷無事閉柴關。<br>轟霆攪破蛟龍窟，也被狂風卷出山。<br>地下修文著作郎，生前饑處倒空牆。<br>何如神爽騎星去，猶自研幾助玉皇。<br>雨洗芭蕉葉上詩，獨來憑檻晚晴時。<br>故園雖恨風荷膩，新句閑題亦滿池。<br>初時拄杖向鄰村，漸到清明亦杜門。<br>三十年來辭病表，今朝臥病感皇恩。<br>來時雖恨失青氈，自見芭蕉幾十篇。<br>應是阿劉還宿債，剩拚才思折供錢。<br>芭蕉叢畔碧嬋娟，免更悠悠擾蜀川。<br>應到去時題不盡，不勞分寄校書箋。<br>自傷衰病漸難平，永夜禪床雨滴聲。<br>聞道虎瘡仍帶鏃，吼來和痛亦橫行。<br>昨日流鶯今日蟬，起來又是夕陽天。<br>六龍飛轡長相窘，更忍乘危自著鞭。<br>有是有非還有慮，無心無跡亦無猜。<br>不平便激風波險，莫向安時稔禍胎。<br>十年三署讓官頻，認得無才又索身。<br>莫道太行同一路，大都安穩屬閒人。<br>曾聞劫火到蓬壺，縮盡鼇頭海亦枯。<br>今日家山同此恨，人歸未得鶴歸無。<br></p></body></html>