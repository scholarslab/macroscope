<!DOCTYPE HTML>
<html lang="en-US">
  <head>
    <meta charset="UTF-8">
    <title>225_88: 《寄岳州賈司馬六丈、巴州嚴八使君兩閣老五十韻》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>225_88: 《寄岳州賈司馬六丈、巴州嚴八使君兩閣老五十韻》杜甫</p>
        <p>衡嶽啼猿裏，巴州鳥道邊。故人俱不利，謫宦兩悠然。<br>開闢乾坤正，榮枯雨露偏。長沙才子遠，釣瀨客星懸。<br>憶昨趨行殿，殷憂捧禦筵。討胡愁李廣，奉使待張騫。<br>無複雲台仗，虛修水戰船。蒼茫城七十，流落劍三千。<br>畫角吹秦晉，旄頭俯澗瀍。小儒輕董卓，有識笑苻堅。<br>浪作禽填海，那將血射天。萬方思助順，一鼓氣無前。<br>陰散陳倉北，晴熏太白巔。亂麻屍積衛，破竹勢臨燕。<br>法駕還雙闕，王師下八川。此時沾奉引，佳氣拂周旋。<br>貔虎開金甲，麒麟受玉鞭。侍臣諳入仗，廄馬解登仙。<br>花動朱樓雪，城凝碧樹煙。衣冠心慘愴，故老淚潺湲。<br>哭廟悲風急，朝正霽景鮮。月分梁漢米，春得水衡錢。<br>內蕊繁于纈，宮莎軟勝綿。恩榮同拜手，出入最隨肩。<br>晚著華堂醉，寒重繡被眠。轡齊兼秉燭，書枉滿懷箋。<br>每覺升元輔，深期列大賢。秉鈞方咫尺，鎩翮再聯翩。<br>禁掖朋從改，微班性命全。青蒲甘受戮，白髮竟誰憐。<br>弟子貧原憲，諸生老伏虔。師資謙未達，鄉党敬何先。<br>舊好腸堪斷，新愁眼欲穿。翠幹危棧竹，紅膩小湖蓮。<br>賈筆論孤憤，嚴詩賦幾篇。定知深意苦，莫使眾人傳。<br>貝錦無停織，朱絲有斷弦。浦鷗防碎首，霜鶻不空拳。<br>地僻昏炎瘴，山稠隘石泉。且將棋度日，應用酒為年。<br>典郡終微眇，治中實棄捐。安排求傲吏，比興展歸田。<br>去去才難得，蒼蒼理又玄。古人稱逝矣，吾道蔔終焉。<br>隴外翻投跡，漁陽複控弦。笑為妻子累，甘與歲時遷。<br>親故行稀少，兵戈動接聯。他鄉饒夢寐，失侶自屯邅。<br>多病加淹泊，長吟阻靜便。如公盡雄俊，志在必騰鶱。<br></p></body></html>