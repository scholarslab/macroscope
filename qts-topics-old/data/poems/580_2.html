<!DOCTYPE HTML>
<html lang="en-US">
  <head>
    <meta charset="UTF-8">
    <title>580_2: 《感舊陳情五十韻獻淮南李僕射》溫庭筠</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>580_2: 《感舊陳情五十韻獻淮南李僕射》溫庭筠</p>
        <p>嵇紹垂髫日，山濤筮仕年。琴樽陳席上，紈綺拜床前。<br>鄰里才三徙，雲霄已九遷。感深情惝怳，言發淚潺湲。<br>憶昔龍圖盛，方今鶴羽全。桂枝香可襲，楊葉舊頻穿。<br>玉籍標人瑞，金丹化地仙。賦成攢筆寫，歌出滿城傳。<br>既矯排虛翅，將持造物權。萬靈思鼓鑄，群品待陶甄。<br>視草絲綸出，持綱雨露懸。法行黃道內，居近翠華邊。<br>書跡臨湯鼎，吟聲接舜弦。白麻紅燭夜，清漏紫微天。<br>雷電隨神筆，魚龍落彩箋。閑宵陪雍時，清暑在甘泉。<br>耿介非持祿，優遊是養賢。冰清臨百粵，風靡化三川。<br>委寄崇推轂，威儀壓控弦。梁園提彀騎，淮水換戎旃。<br>照日青油濕，迎風錦帳鮮。黛蛾陳二八，珠履列三千。<br>舞轉回紅袖，歌愁斂翠鈿。滿堂開照曜，分座儼嬋娟。<br>油額芙蓉帳，香塵玳瑁筵。繡旗隨影合，金陣似波旋。<br>緹幕深回互，朱門暗接連。彩虯蟠畫戟，花馬立金鞭。<br>有客將誰托，無媒竊自憐。抑揚中散曲，漂泊孝廉船。<br>未展幹時策，徒拋負郭田。轉蓬猶邈爾，懷橘更潸然。<br>投足乖蹊徑，冥心向簡編。未知魚躍地，空愧鹿鳴篇。<br>稷下期方至，漳濱病未痊。定非籠外鳥，真是殼中蟬。<br>蕙徑鄰幽澹，荊扉興靜便。草堂苔點點，蔬囿水濺濺。<br>釣罷溪雲重，樵歸澗月圓。懶多成宿疢，愁甚似春眠。<br>木直終難怨，膏明只自煎。鄭鄉空健羨，陳榻未招延。<br>旅食逢春盡，羈遊為事牽。宦無毛義檄，婚乏阮修錢。<br>冉弱營中柳，披敷幕下蓮。儻能容委質，非敢望差肩。<br>澀劍猶堪淬，餘朱或可研。從師當鼓篋，窮理久忘筌。<br>折簡能榮瘁，遣簪莫棄捐。韶光如見借，寒穀變風煙。<br></p></body></html>