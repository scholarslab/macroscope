<!DOCTYPE HTML>
<html lang="en-US">
  <head>
    <meta charset="UTF-8">
    <title>261_2: 《寄杜拾遺》任華</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>261_2: 《寄杜拾遺》任華</p>
        <p>杜拾遺，名甫第二才甚奇。任生與君別，別來已多時，<br>何嘗一日不相思。杜拾遺，知不知？昨日有人誦得數篇黃絹詞，吾怪異奇特借問，<br>果然稱是杜二之所為。勢攫虎豹，氣騰蛟螭，<br>滄海無風似鼓蕩，華嶽平地欲賓士。曹劉俯仰慚大敵，<br>沈謝逡巡稱小兒。昔在帝城中，盛名君一個。<br>諸人見所作，無不心膽破。郎官叢裏作狂歌，<br>丞相閣中常醉臥。前年皇帝歸長安，承恩闊步青雲端。<br>積翠扈遊花匼匝，披香寓直月團欒。英才特達承天眷，<br>公卿無不相欽羨。只緣汲黯好直言，遂使安仁卻為掾。<br>如今避地錦城隅，幕下英僚每日相隨提玉壺。<br>半醉起舞捋髭須，乍低乍昂傍若無。<br>古人制禮但為防俗士，豈得為君設之乎。<br>而我不飛不鳴亦何以，只待朝廷有知己。<br>已曾讀卻無限書，拙詩一句兩句在人耳。<br>如今看之總無益，又不能崎嶇傍朝市。且當事耕稼，<br>豈得便徒爾。南陽葛亮為友朋，東山謝安作鄰里。<br>閑常把琴弄，悶即攜樽起。鶯啼二月三月時，<br>花發千山萬山裏。此時幽曠無人知，火急將書憑驛使，<br>為報杜拾遺。<br></p></body></html>