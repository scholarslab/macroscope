<!DOCTYPE HTML>
<html lang="en-US">
  <head>
    <meta charset="UTF-8">
    <title>623_1: 《奉和襲美古杉三十韻》陸龜蒙</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>623_1: 《奉和襲美古杉三十韻》陸龜蒙</p>
        <p>眾木盡相遺，孤芳獨任奇。鍤天形硉兀，當殿勢俯危。<br>恐是誇娥怒，教臨嶻嶭衰。節穿開耳目，根癭坐熊羆。<br>世只論榮落，人誰問等衰。有巔從日上，無葉與秋欺。<br>虎搏應難動，雕蹲不敢遲。戰鋒新缺齾，燒岸黑黧。<br>鬥死龍骸雜，爭奔鹿角差。肢銷洪水腦，棱聳梵天眉。<br>磔索珊瑚湧，森嚴獬豸窺。向空分犖指，衝浪出鯨鬐。<br>楊僕船橦在，蚩尤陣纛隳。下連金粟固，高用鐵菱披。<br>挺若苻堅棰，浮于祖納椎。崢嶸驚露鶴，趚閡雲螭。<br>傍宇將支壓，撐霄欲抵隵。背交蟲臂挶，相向鶻拳追。<br>格筆差猶立，階幹卓未麾。鬼神應暗畫，風雨恐潛移。<br>已覺寒松伏，偏宜後土疲。好邀清嘯傲，堪映古茅茨。<br>材大應容蠍，年深必孕夔。後雕依佛氏，初植必僧彌。<br>擁腫煩莊辯，槎牙費庾詞。詠多靈府困，搜苦化權卑。<br>類既區中寡，朋當物外推。蟠桃標日域，珠草侍仙墀。<br>真宰誠求夢，春工幸可醫。若能噓嶰竹，猶足動華滋。<br></p></body></html>