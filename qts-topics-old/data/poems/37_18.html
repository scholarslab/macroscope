<!DOCTYPE HTML>
<html lang="en-US">
  <head>
    <meta charset="UTF-8">
    <title>37_18: 《遊仙四首》王績</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>37_18: 《遊仙四首》王績</p>
        <p>暫出東陂路，過訪北岩前。蔡經新學道，王烈舊成仙。<br>駕鶴來無日，乘龍去幾年。三山銀作地，八洞玉為天。<br>金精飛欲盡，石髓溜應堅。自悲生世促，無暇待桑田。<br>上月芝蘭徑，中岩紫翠房。金壺新練乳，玉釜始煎香。<br>六局黃公術，三門赤帝方。吹沙聊作鳥，動石試為羊。<br>緱氏還程促，瀛洲會日長。誰知北岩下，延首詠霓裳。<br>結衣尋野路，負杖入山門。道士言無宅，仙人更有村。<br>斜溪橫桂渚，小徑入桃源。玉床塵稍冷，金爐火尚溫。<br>心疑遊北極，望似陟西昆。逆愁歸舊裏，蕭條訪子孫。<br>真經知那是，仙骨定何為。許邁心長切，嵇康命似奇。<br>桑疏金闕迥，苔重石樑危。照水然犀角，游山費虎皮。<br>鴨桃聞已種，龍竹未經騎。為向天仙道，棲遑君詎知。<br></p></body></html>