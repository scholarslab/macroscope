<!DOCTYPE HTML>
<html lang="en-US">
  <head>
    <meta charset="UTF-8">
    <title>548_4: 《追昔行》薛逢</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>548_4: 《追昔行》薛逢</p>
        <p>朝光如飛猶尚可，暮更如箭不容臥。犍為穿城更漏頻，<br>一一皆從枕邊過。一夕凡幾更，一更凡幾聲。<br>青春枉向鏡中老，白髮虛從愁裏生。曾窺帝裏東鄰女，<br>自比桃花鏡中許。一朝嫁得征戍兒，荷戈千里防秋去。<br>去時只作旦暮期，別後生死俱不知。風驚粉色入蟬鬢，<br>愁送鏡花潛墮枝。前年因出長安陌，見一女人頭雪白。<br>日中扶杖憩樹陰，仿佛形容認相識。向予籲嗟還獨語，<br>曾與君家鄰舍住。當時妾嫁與征人，幾向牆頭誚夫主。<br>花開葉落何推遷，屈指數當三十年。眉頭薤葉同枯葉，<br>琴上朱弦成斷弦。嫁時寶鏡依然在，鵲影菱花滿光彩。<br>夢裏長嗟離別多，愁中不覺顏容改。歎息人生能幾何，<br>喜君顏貌未蹉跎。因君下馬重相顧，請奏青門腸斷歌。<br></p></body></html>