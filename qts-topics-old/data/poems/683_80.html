<!DOCTYPE HTML>
<html lang="en-US">
  <head>
    <meta charset="UTF-8">
    <title>683_80: 《無題》韓偓</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>683_80: 《無題》韓偓</p>
        <p>小檻移燈灺，空房鎖隙塵。額波風盡日，簾影月侵晨。<br>香辣更衣後，釵梁攏鬢新。吉音聞詭計，醉語近天真。<br>妝好方長歎，歡餘卻淺顰。繡屏金作屋，絲幰玉為輪。<br>致意通綿竹，精誠托錦鱗。歌凝眉際恨，酒發臉邊春。<br>溪紵殊傾越，樓簫豈羨秦。柳虛禳沴氣，梅實引芳津。<br>樂府降清唱，宮廚減食珍。防閑襟並斂，忍妒淚休勻。<br>宿飲愁縈夢，春寒瘦著人。手持雙豆蔻，的的為東鄰。<br>碧瓦偏光日，紅簾不受塵。柳昏連綠野，花爛爍清晨。<br>書密偷看數，情通破體新。明言終未實，暗祝始應真。<br>枉道嫌偷藥，推誠鄙效顰。合成雲五色，宜作日中輪。<br>照獸金塗爪，釵魚玉鏤鱗。渺彌三島浪，平遠一樓春。<br>墮髻還名壽，修蛾本姓秦。棹尋聞犬洞，槎入飲牛津。<br>麟脯隨重釀，霜華間八珍。錦囊霞彩爛，羅襪砑光勻。<br>羞澀佯牽伴，嬌饒欲泥人。偷兒難捉搦，慎莫共比鄰。<br>紫蠟融花蒂，紅綿拭鏡塵。夢狂翻惜夜，妝懶厭淩晨。<br>茜袖啼痕數，香箋墨色新。<br></p></body></html>