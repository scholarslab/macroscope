<!DOCTYPE HTML>
<html lang="en-US">
  <head>
    <meta charset="UTF-8">
    <title>77_19: 《代女道士王靈妃贈道士李榮》駱賓王</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>77_19: 《代女道士王靈妃贈道士李榮》駱賓王</p>
        <p>玄都五府風塵絕，碧海三山波浪深。桃實千年非易待，<br>桑田一變已難尋。別有仙居對三市，金闕銀宮相向起。<br>台前鏡影伴仙娥，樓上簫聲隨鳳史。鳳樓迢遞絕塵埃，<br>鶯時物色正裴回。靈芝紫檢參差長，仙桂丹花重疊開。<br>雙童綽約時遊陟，三鳥聯翩報消息。盡言真侶出遨遊，<br>傳道風光無限極。輕花委砌惹裾香，殘月窺窗覘幌色。<br>個時無數並妖妍，個裏無窮總可憐。別有眾中稱黜帝，<br>天上人間少流例。洛濱仙駕啟遙源，淮浦靈津符遠筮。<br>自言少小慕幽玄，只言容易得神仙。佩中邀勒經時序，<br>簫裏尋思複幾年。尋思許事真情變，二人容華識少選。<br>漫道燒丹止七飛，空傳化石曾三轉。寄語天上弄機人，<br>寄語河邊值查客，乍可匆匆共百年，誰使遙遙期七夕。<br>想知人意自相尋，果得深心共一心。一心一意無窮已，<br>投漆投膠非足擬。只將羞澀當風流，持此相憐保終始。<br>相憐相念倍相親，一生一代一雙人。不把丹心比玄石，<br>惟將濁水況清塵。只言柱下留期信，好欲將心學松蕣。<br>不能京兆畫蛾眉，翻向成都騁騶引。青牛紫氣度靈關，<br>尺素赩鱗去不還。連苔上砌無窮綠，修竹臨壇幾處斑。<br>此時空床難獨守，此日別離那可久。梅花如雪柳如絲，<br>年去年來不自持。初言別在寒偏在，何悟春來春更思。<br>春時物色無端緒，雙枕孤眠誰分許。分念嬌鶯一種啼，<br>生憎燕子千般語。朝雲旭日照青樓，遲暉麗色滿皇州。<br>落花泛泛浮靈沼，垂柳長長拂禦溝。禦溝大道多奇賞，<br>俠客妖容遞來往。寶騎連花鐵作錢，香輪騖水珠為網。<br>香輪寶騎競繁華，可憐今夜宿倡家。鸚鵡杯中浮竹葉，<br>鳳凰琴裏落梅花。許輩多情偏送款，為問春花幾時滿。<br>千回鳥信說眾諸，百過鶯啼說長短。長短眾諸判不尋，<br>千回百過浪關心。何曾舉意西鄰玉，未肯留情南陌金。<br>南陌西鄰鹹自保，還轡歸期須及早。為想三春狹斜路，<br>莫辭九折邛關道。假令白裏似長安，須使青牛學劍端。<br>蘋風入馭來應易，竹杖成龍去不難。龍飆去去無消息，<br>鸞鏡朝朝減容色。君心不記下山人，妾欲空期上林翼。<br>上林三月鴻欲稀，華表千年鶴未歸。不分淹留桑路待，<br>只應直取桂輪飛。<br></p></body></html>