<!DOCTYPE HTML>
<html lang="en-US">
  <head>
    <meta charset="UTF-8">
    <title>337_10: 《送惠師（愈在連州與釋景常、元惠遊。惠師即元惠也）》韓愈</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>337_10: 《送惠師（愈在連州與釋景常、元惠遊。惠師即元惠也）》韓愈</p>
        <p>惠師浮屠者，乃是不羈人。十五愛山水，超然謝朋親。<br>脫冠剪頭髮，飛步遺蹤塵。發跡入四明，梯空上秋旻。<br>遂登天臺望，眾壑皆嶙峋。夜宿最高頂，舉頭看星辰。<br>光芒相照燭，南北爭羅陳。茲地絕翔走，自然嚴且神。<br>微風吹木石，澎湃聞韶鈞。夜半起下視，溟波銜日輪。<br>魚龍驚踴躍，叫嘯成悲辛。怪氣或紫赤，敲磨共輪囷。<br>金鴉既騰翥，六合俄清新。常聞禹穴奇，東去窺甌閩。<br>越俗不好古，流傳失其真。幽蹤邈難得，聖路嗟長堙。<br>回臨浙江濤，屹起高峨岷。壯志死不息，千年如隔晨。<br>是非竟何有，棄去非吾倫。淩江詣廬嶽，浩蕩極遊巡。<br>崔崒沒雲表，陂陀浸湖淪。是時雨初霽，懸瀑垂天紳。<br>前年往羅浮，步戛南海漘。大哉陽德盛，榮茂恒留春。<br>鵬鶱墮長翮，鯨戲側修鱗。自來連州寺，曾未造城闉。<br>日攜青雲客，探勝窮崖濱。太守邀不去，群官請徒頻。<br>囊無一金資，翻謂富者貧。昨日忽不見，我令訪其鄰。<br>奔波自追及，把手問所因。顧我卻興歎，君甯異於民。<br>離合自古然，辭別安足珍。吾聞九疑好，夙志今欲伸。<br>斑竹啼舜婦，清湘沈楚臣。衡山與洞庭，此固道所循。<br>尋崧方抵洛，曆華遂之秦。浮游靡定處，偶往即通津。<br>吾言子當去，子道非吾遵。江魚不池活，野鳥難籠馴。<br>吾非西方教，憐子狂且醇。吾嫉惰遊者，憐子愚且諄。<br>去矣各異趣，何為浪沾巾。<br></p></body></html>