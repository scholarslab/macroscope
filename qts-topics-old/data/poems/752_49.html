<!DOCTYPE HTML>
<html lang="en-US">
  <head>
    <meta charset="UTF-8">
    <title>752_49: 《柳枝辭十二首》徐鉉</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>752_49: 《柳枝辭十二首》徐鉉</p>
        <p>把酒憑君唱柳枝，也從絲管遞相隨。<br>逢春只合朝朝醉，記取秋風落葉時。<br>南園日暮起春風，吹散楊花雪滿空。<br>不惜楊花飛也得，愁君老盡臉邊紅。<br>陌上朱門柳映花，簾鉤半卷綠陰斜。<br>憑郎暫駐青驄馬，此是錢塘小小家。<br>夾岸朱欄柳映樓，綠波平幔帶花流。<br>歌聲不出長條密，忽地風回見彩舟。<br>老大逢春總恨春，綠楊陰裏最愁人。<br>舊遊一別無因見，嫩葉如眉處處新。<br>濛濛堤畔柳含煙，疑是陽和二月天。<br>醉裏不知時節改，漫隨兒女打秋千。<br>水閣春來乍減寒，曉妝初罷倚欄幹。<br>長條亂拂春波動，不許佳人照影看。<br>柳岸煙昏醉裏歸，不知深處有芳菲。<br>重來已見花飄盡，唯有黃鶯囀樹飛。<br>此去仙源不是遙，垂楊深處有朱橋。<br>共君同過朱橋去，索映垂楊聽洞簫。<br>暫別揚州十度春，不知光景屬何人。<br>一帆歸客千條柳，腸斷東風揚子津。<br>仙樂春來按舞腰，清聲偏似傍嬌饒。<br>應緣鶯舌多情賴，長向雙成說翠條。<br>鳳笙臨檻不能吹，舞袖當筵亦自疑。<br>唯有美人多意緒，解依芳態畫雙眉。<br></p></body></html>