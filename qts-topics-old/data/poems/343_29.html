<!DOCTYPE HTML>
<html lang="en-US">
  <head>
    <meta charset="UTF-8">
    <title>343_29: 《詠雪贈張籍》韓愈</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>343_29: 《詠雪贈張籍》韓愈</p>
        <p>只見縱橫落，寧知遠近來。飄颻還自弄，曆亂竟誰催。<br>座暖銷那怪，池清失可猜。坳中初蓋底，垤處遂成堆。<br>慢有先居後，輕多去卻回。度前鋪瓦隴，發本積牆隈。<br>穿細時雙透，乘危忽半摧。舞深逢坎井，集早值層台。<br>砧練終宜搗，階紈未暇裁。城寒裝睥睨，樹凍裹莓苔。<br>片片勻如剪，紛紛碎若挼。定非燖鵠鷺，真是屑瓊瑰。<br>緯繣觀朝萼，冥茫矚晚埃。當窗恒凜凜，出戶即皚皚。<br>壓野榮芝菌，傾都委貨財。娥嬉華蕩漾，胥怒浪崔嵬。<br>磧迥疑浮地，雲平想輾雷。隨車翻縞帶，逐馬散銀盃。<br>萬屋漫汗合，千株照曜開。松篁遭挫抑，糞壤獲饒培。<br>隔絕門庭遽，擠排陛級才。豈堪裨岳鎮，強欲效鹽梅。<br>隱匿瑕疵盡，包羅委瑣該。誤雞宵呃喔，驚雀暗裴回。<br>浩浩過三暮，悠悠匝九垓。鯨鯢陸死骨，玉石火炎灰。<br>厚慮填溟壑，高愁鬥魁。日輪埋欲側，坤軸壓將頹。<br>岸類長蛇攪，陵猶巨象豗。水官誇傑黠，木氣怯胚胎。<br>著地無由卷，連天不易推。龍魚冷蟄苦，虎豹餓號哀。<br>巧借奢華便，專繩困約災。威貪陵布被，光肯離金罍。<br>賞玩捐他事，歌謠放我才。狂教詩硉矹，興與酒陪鰓。<br>惟子能諳耳，諸人得語哉。助留風作黨，勸坐火為媒。<br>雕刻文刀利，搜求智網恢。莫煩相屬和，傳示及提孩。<br></p></body></html>