<!DOCTYPE HTML>
<html lang="en-US">
  <head>
    <meta charset="UTF-8">
    <title>387_1: 《月蝕詩》盧仝</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>387_1: 《月蝕詩》盧仝</p>
        <p>新天子即位五年，歲次庚寅，斗柄插子，律調黃鐘。<br>森森萬木夜僵立，寒氣贔屭頑無風。爛銀盤從海底出，<br>出來照我草屋東。天色紺滑凝不流，冰光交貫寒曈曨。<br>初疑白蓮花，浮出龍王宮。八月十五夜，比並不可雙。<br>此時怪事發，有物吞食來。輪如壯士斧斫壞，<br>桂似雪山風拉摧。百煉鏡，照見膽，平地埋寒灰。<br>火龍珠，飛出腦，卻入蚌蛤胎。摧環破璧眼看盡，<br>當天一搭如煤炱。磨蹤滅跡須臾間，便似萬古不可開。<br>不料至神物，有此大狼狽。星如撒沙出，爭頭事光大。<br>奴婢炷暗燈，掩菼如玳瑁。今夜吐焰長如虹，<br>孔隙千道射戶外。玉川子，涕泗下，中庭獨自行。<br>念此日月者，太陰太陽精。皇天要識物，日月乃化生。<br>走天汲汲勞四體，與天作眼行光明。此眼不自保，<br>天公行道何由行。吾見陰陽家有說，望日蝕月月光滅，<br>朔月掩日日光缺。兩眼不相攻，此說吾不容。<br>又孔子師老子雲，五色令人目盲。吾恐天似人，<br>好色即喪明。幸且非春時，萬物不嬌榮。青山破瓦色，<br>綠水冰崢嶸。花枯無女豔，鳥死沉歌聲。頑冬何所好，<br>偏使一目盲。傳聞古老說，蝕月蝦蟆精。徑圓千里入汝腹，<br>汝此癡骸阿誰生。可從海窟來，便解緣青冥。<br>恐是眶睫間，掩塞所化成。黃帝有二目，帝舜重瞳明。<br>二帝懸四目，四海生光輝。吾不遇二帝，滉漭不可知。<br>何故瞳子上，坐受蟲豸欺。長嗟白兔搗靈藥，<br>恰似有意防奸非。藥成滿臼不中度，委任白兔夫何為。<br>憶昔堯為天，十日燒九州。金爍水銀流，玉煼丹砂焦。<br>六合烘為窯，堯心增百憂。帝見堯心憂，<br>勃然發怒決洪流。立擬沃殺九日妖，天高日走沃不及，<br>但見萬國赤子生魚頭。此時九禦導九日，<br>爭持節幡麾幢旒。駕車六九五十四頭蛟螭虯，<br>掣電九火輈。汝若蝕開齱輪，禦轡執索相爬鉤，<br>推蕩轟訇入汝喉。紅鱗焰鳥燒口快，翎鬣倒側聲醆鄒。<br>撐腸拄肚礧傀如山丘，自可飽死更不偷。不獨填饑坑，<br>亦解堯心憂。恨汝時當食，藏頭擫腦不肯食。不當食，<br>張唇哆觜食不休。食天之眼養逆命，安得上帝請汝劉。<br>嗚呼，人養虎，被虎齧。天媚蟆，被蟆瞎。乃知恩非類，<br>一一自作孽。吾見患眼人，必索良工訣。想天不異人，<br>愛眼固應一。安得常娥氏，來習扁鵲術。手操舂喉戈，<br>去此睛上物。其初猶朦朧，既久如抹漆。但恐功業成，<br>便此不吐出。玉川子又涕泗下，心禱再拜額榻砂土中，<br>地上蟣虱臣仝告愬帝天皇。臣心有鐵一寸，可刳妖蟆癡腸。<br>上天不為臣立梯磴，臣血肉身，無由飛上天，揚天光。<br>封詞付與小心風，颰排閶闔入紫宮。密邇玉幾前擘坼，<br>奏上臣仝頑愚胸。敢死橫幹天，代天謀其長。東方蒼龍角，<br>插戟尾捭風。當心開明堂。統領三百六十鱗蟲，<br>坐理東方宮。月蝕不救援，安用東方龍。南方火鳥赤潑血，<br>項長尾短飛跋躠，頭戴井冠高逵枿。月蝕鳥宮十三度，<br>鳥為居停主人不覺察，貪向何人家。行赤口毒舌，<br>毒蟲頭上吃卻月，不啄殺。虛眨鬼眼明，鳥罪不可雪。<br>西方攫虎立踦踦，斧為牙，鑿為齒。偷犧牲，食封豕。<br>大蟆一臠，固當軟美。見似不見，是何道理。<br>爪牙根天不念天，天若准擬錯准擬。北方寒龜被蛇縛，<br>藏頭入殼如入獄。蛇筋束緊束破殼，寒龜夏鱉一種味。<br>且當以其肉充臛，死殼沒信處，唯堪支床腳，<br>不堪鑽灼與天蔔。歲星主福德，官爵奉董秦。忍使黔婁生，<br>覆屍無衣巾。天失眼不吊，歲星胡其仁。熒惑矍鑠翁，<br>執法大不中。月明無罪過，不糾蝕月蟲。年年十月朝太微。<br>支盧謫罰何災凶。土星與土性相背，反養福德生禍害。<br>到人頭上死破敗，今夜月蝕安可會。太白真將軍，<br>怒激鋒鋩生。恒州陣斬酈定進，項骨脆甚春蔓菁。<br>天唯兩眼失一眼，將軍何處行天兵。辰星任廷尉，<br>天律自主持。人命在盆底，固應樂見天盲時。天若不肯信，<br>試喚皋陶鬼一問。一如今日，三台文昌宮，作上天紀綱。<br>環天二十八宿，磊磊尚書郎。整頓排班行，劍握他人將。<br>一四太陽側，一四天市傍。操斧代大匠，兩手不怕傷。<br>弧矢引滿反射人，天狼呀啄明煌煌。癡牛與騃女，<br>不肯勤農桑。徒勞含淫思，旦夕遙相望。蚩尤簸旗弄旬朔，<br>始捶天鼓鳴璫琅。枉矢能蛇行，眊目森森張。天狗下舐地，<br>血流何滂滂。譎險萬萬黨，架構何可當。眯目釁成就，<br>害我光明王。請留北斗一星相北極，指麾萬國懸中央。<br>此外盡掃除，堆積如山岡，贖我父母光。當時常星沒，<br>殞雨如迸漿。似天會事發，叱喝誅奸強。何故中道廢，<br>自遺今日殃。善善又惡惡，郭公所以亡。願天神聖心，<br>無信他人忠。玉川子詞訖，風色緊格格。近月黑暗邊，<br>有似動劍戟。須臾癡蟆精，兩吻自決坼。初露半個璧，<br>漸吐滿輪魄。眾星盡原赦，一蟆獨誅磔。腹肚忽脫落，<br>依舊掛穹碧。光彩未蘇來，慘澹一片白。奈何萬里光，<br>受此吞吐厄。再得見天眼，感荷天地力。或問玉川子，<br>孔子修春秋。二百四十年，月蝕盡不收。今子咄咄詞，<br>頗合孔意不。玉川子笑答，或請聽逗留。孔子父母魯，<br>諱魯不諱周。書外書大惡，故月蝕不見收。予命唐天，<br>口食唐土。唐禮過三，唐樂過五。小猶不說，大不可數。<br>災沴無有小大愈，安得引衰周，研核其可否。日分晝，<br>月分夜，辨寒暑。一主刑，二主德，政乃舉。孰為人面上，<br>一目偏可去。願天完兩目，照下萬方土，萬古更不瞽，<br>萬萬古，更不瞽，照萬古。<br></p></body></html>