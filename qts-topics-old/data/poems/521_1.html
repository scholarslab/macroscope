<!DOCTYPE HTML>
<html lang="en-US">
  <head>
    <meta charset="UTF-8">
    <title>521_1: 《華清宮三十韻》杜牧</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>521_1: 《華清宮三十韻》杜牧</p>
        <p>繡嶺明珠殿，層巒下繚牆。仰窺丹檻影，猶想赭袍光。<br>昔帝登封後，中原自古強。一千年際會，三萬里農桑。<br>幾席延堯舜，軒墀接禹湯。雷霆馳號令，星斗煥文章。<br>釣築乘時用，芝蘭在處芳。北扉閑木索，南面富循良。<br>至道思玄圃，平居厭未央。鉤陳裹岩谷，文陛壓青蒼。<br>歌吹千秋節，樓臺八月涼。神仙高縹緲，環佩碎丁當。<br>泉暖涵窗鏡，雲嬌惹粉囊。嫩嵐滋翠葆，清渭照紅妝。<br>帖泰生靈壽，歡娛歲序長。月聞仙曲調，霓作舞衣裳。<br>雨露偏金穴，乾坤入醉鄉。玩兵師漢武，回手倒幹將。<br>鯨鬣掀東海，胡牙揭上陽。喧呼馬嵬血，零落羽林槍。<br>傾國留無路，還魂怨有香。蜀峰橫慘澹，秦樹遠微茫。<br>鼎重山難轉，天扶業更昌。望賢餘故老，花萼舊池塘。<br>往事人誰問，幽襟淚獨傷。碧簷斜送日，殷葉半凋霜。<br>迸水傾瑤砌，疏風罅玉房。塵埃羯鼓索，片段荔枝筐。<br>鳥啄摧寒木，蝸涎蠹畫梁。孤煙知客恨，遙起泰陵傍。<br></p></body></html>