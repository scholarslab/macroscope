<!DOCTYPE HTML>
<html lang="en-US">
  <head>
    <meta charset="UTF-8">
    <title>738_1: 《陪遊鳳凰台獻詩》宋齊丘</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>738_1: 《陪遊鳳凰台獻詩》宋齊丘</p>
        <p>嵯峨壓洪泉，岝峉撐碧落。宜哉秦始皇，不驅亦不鑿。<br>上有布政台，八顧背城郭。山蹙龍虎健，水黑螭蜃作。<br>白虹欲吞人，赤驥相煿。畫棟泥金碧，石路盤磽埆。<br>倒掛哭月猿，危立思天鶴。鑿池養蛟龍，栽桐棲鸑鷟。<br>梁間燕教雛，石罅蛇懸殼。養花如養賢，去草如去惡。<br>日晚嚴城鼓，風來蕭寺鐸。掃地驅塵埃，剪蒿除鳥雀。<br>金桃帶葉摘，綠李和衣嚼。貞竹無盛衰，媚柳先搖落。<br>塵飛景陽井，草合臨春閣。芙蓉如佳人，回首似調謔。<br>當軒有直道，無人肯駐腳。夜半鼠窸窣，天陰鬼敲啄。<br>松孤不易立，石醜難安著。自憐啄木鳥，去蠹終不錯。<br>晚風吹梧桐，樹頭鳴嚗嚗。峨峨江令石，青苔何淡薄。<br>不話興亡事，舉首思眇邈。籲哉未到此，褊劣同尺蠖。<br>籠鶴羨鳧毛，猛虎愛蝸角。一日賢太守，與我觀橐鑰。<br>往往獨自語，天帝相唯諾。風雲偶不來，寰宇銷一略。<br>我欲烹長鯨，四海為鼎鑊。我欲取大鵬，天地為矰繳。<br>安得生羽翰，雄飛上寥廓。<br></p></body></html>