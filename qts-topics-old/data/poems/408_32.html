<!DOCTYPE HTML>
<html lang="en-US">
  <head>
    <meta charset="UTF-8">
    <title>408_32: 《飲致用神麹酒三十韻》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>408_32: 《飲致用神麹酒三十韻》元稹</p>
        <p>七月調神麹，三春釀綠醽。雕鐫荊玉盞，烘透內丘瓶。<br>試滴盤心露，疑添案上螢。滿尊凝止水，祝地落繁星。<br>翻陋瓊漿濁，唯聞石髓馨。冰壺通角簟，金鏡徹雲屏。<br>雪映煙光薄，霜涵霽色泠。蚌珠懸皎皛，桂魄倒瀴溟。<br>晝灑蟬將飲，宵揮鶴誤聆。琉璃驚太白，鐘乳訝微青。<br>詎敢辭濡首，並憐可鑒形。行當遣俗累，便得造禪扃。<br>何憚說千日，甘從過百齡。但令長泛蟻，無複恨漂萍。<br>膽壯還增氣，機忘反自冥。甕眠思畢卓，糟籍憶劉伶。<br>仿佛中聖日，希夷夾大庭。眼前須底物，座右任他銘。<br>刮骨都無痛，如泥未擬停。殘觴猶漠漠，華燭已熒熒。<br>真性臨時見，狂歌半睡聽。喧闐爭意氣，調笑學娉婷。<br>酩酊焉知極，羈離忽暫寧。雞聲催欲曙，蟾影照初醒。<br>咽絕鵑啼竹，蕭撩雁去汀。遙城傳漏箭，鄉寺響風鈴。<br>楚澤一為梗，堯階屢變蓂。醉荒非獨此，愁夢幾曾經。<br>每恥窮途哭，今那客淚零。感君澄醴酒，不遣渭和涇。<br></p></body></html>