<!DOCTYPE HTML>
<html lang="en-US">
  <head>
    <meta charset="UTF-8">
    <title>560_54: 《牡丹四首》薛能</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>560_54: 《牡丹四首》薛能</p>
        <p>異色稟陶甄，常疑主者偏。眾芳殊不類，一笑獨奢妍。<br>顆折羞含懶，叢虛隱陷圓。亞心堆勝被，美色豔於蓮。<br>品格如寒食，精光似少年。種堪收子子，價合易賢賢。<br>迥秀應無妒，奇香稱有仙。深陰宜映幕，富貴助開筵。<br>蜀水爭能染，巫山未可憐。數難忘次第，立困戀傍邊。<br>逐日愁風雨，和星祝夜天。且從留盡賞，離此便歸田。<br>萬朵照初筵，狂游憶少年。曉光如曲水，顏色似西川。<br>白向庚辛受，朱從造化研。眾開成伴侶，相笑極神仙。<br>見焰甯勞火，聞香不帶煙。自高輕月桂，非偶賤池蓮。<br>影接雕盤動，叢遭惡草偏。招歡憂事阻，就臥覺情牽。<br>四面宜綈錦，當頭稱管弦。泊來鶯定憶，粉擾蝶何顛。<br>蘇息承朝露，滋榮仰霽天。壓欄多盡好，敵國貴宜然。<br>未落須迷醉，因茲任病纏。人誰知極物，空負感麟篇。<br>去年零落暮春時，淚濕紅箋怨別離。常恐便隨巫峽散，<br>何因重有武陵期。傳情每向馨香得，不語還應彼此知。<br>欲就欄邊安枕席，夜深閑共說相思。<br>牡丹愁為牡丹饑，自惜多情欲瘦羸。濃豔冷香初蓋後，<br>好風乾雨正開時。吟蜂遍坐無閑蕊，醉客曾偷有折枝。<br>京國別來誰占玩，此花光景屬吾詩。<br></p></body></html>