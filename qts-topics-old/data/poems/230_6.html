<!DOCTYPE HTML>
<html lang="en-US">
  <head>
    <meta charset="UTF-8">
    <title>230_6: 《贈李八秘書別三十韻》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>230_6: 《贈李八秘書別三十韻》杜甫</p>
        <p>往時中補右，扈蹕上元初。反氣淩行在，妖星下直廬。<br>六龍瞻漢闕，萬騎略姚墟。玄朔回天步，神都憶帝車。<br>一戎才汗馬，百姓免為魚。通籍蟠螭印，差肩列鳳輿。<br>事殊迎代邸，喜異賞朱虛。寇盜方歸順，乾坤欲晏如。<br>不才同補袞，奉詔許牽裾。鴛鷺叨雲閣，麒麟滯玉除。<br>文園多病後，中散舊交疏。飄泊哀相見，平生意有餘。<br>風煙巫峽遠，台榭楚宮虛。觸目非論故，新文尚起予。<br>清秋凋碧柳，別浦落紅蕖。消息多旗幟，經過歎裏閭。<br>戰連唇齒國，軍急羽毛書。幕府籌頻問，山家藥正鋤。<br>台星入朝謁，使節有吹噓。西蜀災長弭，南翁憤始攄。<br>對揚抏士卒，幹沒費倉儲。勢藉兵須用，功無禮忽諸。<br>禦鞍金騕褭，宮硯玉蟾蜍。拜舞銀鉤落，恩波錦帕舒。<br>此行非不濟，良友昔相于。去旆依顏色，沿流想疾徐。<br>沈綿疲井臼，倚薄似樵漁。乞米煩佳客，鈔詩聽小胥。<br>杜陵斜晚照，潏水帶寒淤。莫話清溪發，蕭蕭白映梳。<br></p></body></html>