<!DOCTYPE HTML>
<html lang="en-US">
  <head>
    <meta charset="UTF-8">
    <title>610_5: 《太湖詩。游毛公壇》皮日休</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>610_5: 《太湖詩。游毛公壇》皮日休</p>
        <p>卻上南山路，松行儼如廡。松根礙幽徑，孱顏不能斧。<br>擺履跨亂雲，側巾蹲怪樹。三休且半日，始到毛公塢。<br>兩水合一澗，潈崖卻為浦。相敵百千戟，共攂十萬鼓。<br>噴散日月精，射破神仙府。唯愁絕地脈，又恐折天柱。<br>一窺耳目眩，再聽雲發豎。次到煉丹井，井幹翳宿莽。<br>下有蕊剛丹，勺之百疾愈。凝于白獺髓，湛似桐馬乳。<br>黃露醒齒牙，碧黏甘肺腑。檜異松複怪，枯疏互撐拄。<br>幹蛟一百丈，髐然半天舞。下有毛公壇，壇方不盈畝。<br>當時雲龍篆，一片苔蘚古。時時仙禽來，忽忽祥煙聚。<br>我愛周息元，忽起應明主。三諫卻歸來，回頭唾圭組。<br>伊余何不幸，斯人不復睹。如何大開口，與世爭枯腐。<br>將山待誇娥，以肉投猰貐。欻坐侵桂陰，不知巳與午。<br>茲地足靈境，他年終結宇。敢道萬石君，輕於一絲縷。<br></p></body></html>