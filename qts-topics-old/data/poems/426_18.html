<!DOCTYPE HTML>
<html lang="en-US">
  <head>
    <meta charset="UTF-8">
    <title>426_18: 《蠻子朝－刺將驕而相備位也》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>426_18: 《蠻子朝－刺將驕而相備位也》白居易</p>
        <p>蠻子朝，泛皮船兮渡繩橋，來自巂州道路遙。<br>入界先經蜀川過，蜀將收功先表賀。臣聞雲南六詔蠻，<br>東連牂牁西連蕃。六詔星居初瑣碎，合為一詔漸強大。<br>開元皇帝雖聖神，唯蠻倔強不來賓。鮮于仲通六萬卒，<br>征蠻一陣全軍沒。至今西洱河岸邊，箭孔刀痕滿枯骨。<br>誰知今日慕華風，不勞一人蠻自通。誠由陛下休明德，<br>亦賴微臣誘諭功。德宗省表知如此，笑令中使迎蠻子。<br>蠻子導從者誰何，摩挲俗羽雙隈伽。清平官持赤藤杖，<br>大將軍系金呿嗟。異牟尋男尋閣勸，特敕召對延英殿。<br>上心貴在懷遠蠻，引臨玉座近天顏。冕旒不垂親勞俫。<br>賜衣賜食移時對。移時對，不可得，大臣相看有羨色。<br>可憐宰相拖紫佩金章，朝日唯聞對一刻。<br></p></body></html>