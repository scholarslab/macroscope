<!DOCTYPE HTML>
<html lang="en-US">
  <head>
    <meta charset="UTF-8">
    <title>637_6: 《池陽醉歌贈匡廬處士姚岩傑》顧雲</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>637_6: 《池陽醉歌贈匡廬處士姚岩傑》顧雲</p>
        <p>九華太守行春罷，高絳紅筵壓花榭。四面繁英拂檻開，<br>帖雪團霞墜枝亞。空中焰若燒藍天，萬里滑靜無纖煙。<br>弦索緊快管聲脆，急曲碎拍聲相連。主人憐才多傾興，<br>許客酣歌露真性。春酎香濃枝盞黏，一醉有時三日病。<br>黿潭鱗粉解不去，鴉嶺蕊花澆不醒。肺枯似著爐鞲煽，<br>腦熱如遭錘鑿釘。蒙溪先生梁公孫，忽然示我十軸文。<br>展開一卷讀一首，四顧特地無涯垠。又開一軸讀一帙，<br>酒病豁若風驅雲。文鋒斡破造化窟，心刃掘出興亡根。<br>經疾史恙萬片恨，墨炙筆針如有神。呵叱潘陸鄙瑣屑，<br>提挈揚孟歸孔門。時時說及開元理，家風颯颯吹人耳。<br>吳兢纂出升平源，十事分明鋪在紙。裔孫才業今如此，<br>誰人為奏明天子？鑾駕何當獵左馮，神鷹一擲望千里。<br>戲操狂翰涴蠻箋，傍人莫笑我率然。<br></p></body></html>