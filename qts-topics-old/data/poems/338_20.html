<!DOCTYPE HTML>
<html lang="en-US">
  <head>
    <meta charset="UTF-8">
    <title>338_20: 《永貞行》韓愈</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>338_20: 《永貞行》韓愈</p>
        <p>君不見太皇諒陰未出令，小人乘時偷國柄。<br>北軍百萬虎與貔，天子自將非他師。一朝奪印付私黨，<br>懍懍朝士何能為。狐鳴梟噪爭署置，睗睒跳踉相嫵媚。<br>夜作詔書朝拜官，超資越序曾無難。公然白日受賄賂，<br>火齊磊落堆金盤。元臣故老不敢語，晝臥涕泣何汍瀾。<br>董賢三公誰複惜，侯景九錫行可歎。國家功高德且厚，<br>天位未許庸夫幹。嗣皇卓犖信英主，文如太宗武高祖。<br>膺圖受禪登明堂，共流幽州鯀死羽。四門肅穆賢俊登，<br>數君匪親豈其朋。郎官清要為世稱，荒郡迫野嗟可矜。<br>湖波連天日相騰，蠻俗生梗瘴癘烝。江氛嶺祲昏若凝，<br>一蛇兩頭見未曾。怪鳥鳴喚令人憎，蠱蟲群飛夜撲燈。<br>雄虺毒螫墮股肱，食中置藥肝心崩。左右使令詐難憑，<br>慎勿浪信常兢兢。吾嘗同僚情可勝，具書目見非妄征，<br>嗟爾既往宜為懲。<br></p></body></html>