<!DOCTYPE HTML>
<html lang="en-US">
  <head>
    <meta charset="UTF-8">
    <title>457_1: 《寄獻北都留守裴令公》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>457_1: 《寄獻北都留守裴令公》白居易</p>
        <p>天上中台正，人間一品高。休明值堯舜，勳業過蕭曹。<br>始擅文三捷，終兼武六韜。動人名赫赫，憂國意忉忉。<br>蕩蔡擒封豕，平齊斬巨鼇。兩河收土宇，四海定波濤。<br>寵重移宮龠，恩新換閫旄。保厘東宅靜，守護北門牢。<br>晉國封疆闊，並州士馬豪。胡兵驚赤幟，邊雁避烏號。<br>令下流如水，仁沾澤似膏。路喧歌五袴，軍醉感單醪。<br>將校森貔武，賓僚儼雋髦。客無煩夜柝，吏不犯秋毫。<br>神在台駘助，魂亡獫狁逃。德星銷彗孛，霖雨滅腥臊。<br>烽戍高臨代，關河遠控洮。汾雲晴漠漠，朔吹冷颾颾。<br>豹尾交牙戟，虯須捧佩刀。通天白犀帶，照地紫麟袍。<br>羌管吹楊柳，燕姬酌蒲萄。銀含鑿落盞，金屑琵琶槽。<br>遙想從軍樂，應忘報國勞。紫微留北闕，綠野寄東皋。<br>忽憶前時會，多慚下客叨。清宵陪宴話，美景從遊遨。<br>花月還同賞，琴詩雅自操。朱弦拂宮征，洪筆振風騷。<br>近竹開方丈，依林架桔槔。春池八九曲，畫舫兩三艘。<br>徑滑苔黏屐，潭深水沒篙。綠絲縈岸柳，紅粉映樓桃。<br>為穆先陳醴，招劉共藉糟。舞鬟金翡翠，歌頸玉蠐螬。<br>盛德終難過，明時豈易遭。公雖慕張範，帝未舍伊皋。<br>眷戀心方結，踟躕首已搔。鸞皇上寥廓，燕雀任蓬蒿。<br>欲獻文狂簡，徒煩思郁陶。可憐四百字，輕重抵鴻毛。<br></p></body></html>