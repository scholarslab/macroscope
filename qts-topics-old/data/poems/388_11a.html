<!DOCTYPE HTML>
<html lang="en-US">
  <head>
    <meta charset="UTF-8">
    <title>388_11a: 《感古四首》盧仝</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>388_11a: 《感古四首》盧仝</p>
        <p>天生聖明君，必資忠賢臣。舜禹竭股肱，共佐堯為君。<br>四載成地理，七政齊天文。階下蓂莢生，琴上南風熏。<br>輪轉夏殷周，時複猶一人。秦漢事讒巧，魏晉忘機鈞。<br>猜忌相翦滅，爾來迷恩親。以愚保其身，不覺身沉淪。<br>以智理其國，遂為國之賊。苟圖容一身，萬事良可惻。<br>可憐萬乘君，聰明受沉惑。忠良伏草莽，無因施羽翼。<br>日月異又蝕，天地晦如墨。既亢而後求，異哉龍之德。<br>人生何所貴，所貴有終始。昨日盈尺璧，今朝盡瑕棄。<br>蒼蠅點垂棘，巧舌成錦綺。箕子為之奴，比干諫而死。<br>仲尼魯司寇，出走為群婢。假如屈原醒，其奈一國醉。<br>一國醉號呶，一人行清高。便欲激頹波，此事真徒勞。<br>上山逢猛虎，入海逢巨鼇。王者苟不死，腰下魚鱗刀。<br>東海波連天，三度成桑田。高岸高於屋，斯須變溪穀。<br>天地猶尚然，人情難久全。夜半白刃仇，旦來金石堅。<br>蕭綬既解坼，陳印亦棄捐。竭節遇刀割，輸忠遭禍纏。<br>不予衾之眠，信予衾之穿。鏡明不自照，膏潤徒自煎。<br>抱劍長太息，淚墮秋風前。<br>古來不患寡，所患患不均。單醪投長河，三軍盡沉淪。<br>今人異古人，結托唯親賓。毀坼維鵲巢，不行鳲鳩仁。<br>鄙吝不識分，有心占陽春。鸞鶴日已疏，燕雀日已親。<br>小物無大志，安測棲松筠。恩眷多棄故，物情尚逐新。<br>瓦礫暫拂拭，光掩連城珍。唇吻恣談鑠，黃金同灰塵。<br>蘇秦北游趙，張祿西入秦。既變嫂叔節，仍擯華陽君。<br>萬世金石交，一餉如浮雲。骨肉且不顧，何況長羈貧。<br>君莫以富貴，輕忽他年少，聽我暫話會稽朱太守。<br>正受凍餓時，索得人家貴傲婦。讀書書史未潤身，<br>負薪辛苦胝生肘。謂言琴與瑟，糟糠結長久。<br>不分殺人羽翮成，臨臨沖天婦嫌醜。□□□□□□□。<br>其奈一朝太守振羽儀，鄉關晝行衣錦衣。哀哉舊婦何眉目，<br>新婿隨行向天哭。寸心金石徒爾為，杯水庭沙空自覆。<br>乃知愚婦人，妒忌陰毒心。唯救眼底事，不思日月深。<br>等閒取羞死，豈如甘布衾。<br></p></body></html>