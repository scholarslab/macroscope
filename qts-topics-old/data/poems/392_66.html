<!DOCTYPE HTML>
<html lang="en-US">
  <head>
    <meta charset="UTF-8">
    <title>392_66: 《昌穀詩（五月二十七日作）》李賀</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>392_66: 《昌穀詩（五月二十七日作）》李賀</p>
        <p>昌穀五月稻，細青滿平水。遙巒相壓疊，頹綠愁墮地。<br>光潔無秋思，涼曠吹浮媚。竹香滿淒寂，粉節塗生翠。<br>草發垂恨鬢，光露泣幽淚。層圍爛洞曲，芳徑老紅醉。<br>攢蟲鎪古柳，蟬子鳴高邃。大帶委黃葛，紫蒲交狹涘。<br>石錢差複藉，厚葉皆蟠膩。汰沙好平白，立馬印青字。<br>晚鱗自遨遊，瘦鵠暝單跱。嘹嘹濕蛄聲，咽源驚濺起。<br>紆緩玉真路，神娥蕙花裏。苔絮縈澗礫，山實垂赬紫。<br>小柏儼重扇，肥松突丹髓。鳴流走響韻，壟秋拖光穟。<br>鶯唱閔女歌，瀑懸楚練帔。風露滿笑眼，駢岩雜舒墜。<br>亂條迸石嶺，細頸喧島毖。日腳掃昏翳，新雲啟華閟。<br>謐謐厭夏光，商風道清氣。高眠服玉容，燒桂祀天幾。<br>霧衣夜披拂，眠壇夢真粹。待駕棲鸞老，故宮椒壁圮。<br>鴻瓏數鈴響，羈臣發涼思。陰藤束朱鍵，龍帳著魈魅。<br>碧錦帖花檉，香衾事殘貴。歌塵蠹木在，舞彩長雲似。<br>珍壤割繡段，裏俗祖風義。鄰凶不相杵，疫病無邪祀。<br>鮐皮識仁惠，丱角知靦恥。縣省司刑官，戶乏詬租吏。<br>竹藪添墮簡，石磯引鉤餌。溪灣轉水帶，芭蕉傾蜀紙。<br>岑光晃縠襟，孤景拂繁事。泉尊陶宰酒，月眉謝郎妓。<br>丁丁幽鐘遠，矯矯單飛至。霞巘殷嵯峨，危溜聽爭次。<br>淡蛾流平碧，薄月眇陰悴。涼光入澗岸，廓盡山中意。<br>漁童下宵網，霜禽竦煙翅。潭鏡滑蛟涎，浮珠噞魚戲。<br>風桐瑤匣瑟，螢星錦城使。柳綴長縹帶，篁掉短笛吹。<br>石根緣綠蘚，蘆筍抽丹漬。漂旋弄天影，古檜拏雲臂。<br>愁月薇帳紅，罥雲香蔓刺。芒麥平百井，閑乘列千肆。<br>刺促成紀人，好學鴟夷子。<br></p></body></html>