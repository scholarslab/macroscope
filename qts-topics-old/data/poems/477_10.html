<!DOCTYPE HTML>
<html lang="en-US">
  <head>
    <meta charset="UTF-8">
    <title>477_10: 《春山三朅來》李涉</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>477_10: 《春山三朅來》李涉</p>
        <p>釣魚朅來春日暖，沿溪不厭舟行緩。野竹初栽碧玉長，<br>澄潭欲下青絲短。昔人避世兼避讎。暮棲雲外朝悠悠。<br>我今無事亦如此，赤鯉忽到長竿頭。泛泛隨波凡幾裏，<br>碧莎如煙沙似砥。瘦壁橫空怪石危，山花鬥日禽爭水。<br>有時帶月歸扣舷，身閑自是漁家仙。<br>山上朅來采新茗，新花亂髮前山頂。瓊英動搖鐘乳碧，<br>叢叢高下隨崖嶺。未必蓬萊有仙藥，能向鼎中雲漠漠。<br>越甌遙見裂鼻香，欲覺身輕騎白鶴。<br>采藥朅來藥苗盛，藥生只傍行人徑。世人重耳不重目，<br>指似藥苗心不足。野客住山三十載，妻兒共寄浮雲外。<br>小男學語便分別，已辯君臣知匹配。都市廣長開大鋪，<br>疾來求者多相誤。見說韓康舊姓名，識之不識先相怒。<br></p></body></html>