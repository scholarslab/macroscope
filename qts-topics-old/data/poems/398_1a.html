<!DOCTYPE HTML>
<html lang="en-US">
  <head>
    <meta charset="UTF-8">
    <title>398_1a: 《野節鞭》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>398_1a: 《野節鞭》元稹</p>
        <p>神鞭鞭宇宙，玉鞭鞭騏驥。緊綛野節鞭，本用鞭贔屭。<br>使君鞭甚長，使君馬亦利。司馬並馬行，司馬馬憔悴。<br>短鞭不可施，疾步無由致。使君駐馬言，願以長鞭遺。<br>此遺不尋常，此鞭不容易。金堅無繳繞，玉滑無塵膩。<br>青蛇坼生石，不刺山阿地。烏龜旋眼斑，不染江頭淚。<br>長看雷雨痕，未忍駑駘試。持用換所持，無令等閒棄。<br>答雲君何奇，贈我君所貴。我用亦不凡，終身保明義。<br>誓以鞭奸頑，不以鞭蹇躓。指撝狡兔蹤，決撻怪龍睡。<br>惜令寸寸折，節節不虛墜。因作換鞭詩，詩成謂同志。<br>而我得聞之，笑君年少意。安用換長鞭，鞭長亦奚為。<br>我有鞭尺餘，泥拋風雨漬。不擬閑贈行，唯將爛誇醉。<br>春來信馬頭，款緩花前轡。願我遲似攣，饒君疾如翅。<br></p></body></html>