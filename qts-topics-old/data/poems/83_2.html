<!DOCTYPE HTML>
<html lang="en-US">
  <head>
    <meta charset="UTF-8">
    <title>83_2: 《感遇詩三十八首》陳子昂</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>83_2: 《感遇詩三十八首》陳子昂</p>
        <p>微月生西海，幽陽始代升。圓光正東滿，陰魄已朝凝。<br>太極生天地，三元更廢興。至精諒斯在，三五誰能征。<br>蘭若生春夏，芊蔚何青青。幽獨空林色，朱蕤冒紫莖。<br>遲遲白日晚，嫋嫋秋風生。歲華盡搖落，芳意竟何成。<br>蒼蒼丁零塞，今古緬荒途。亭堠何摧兀，暴骨無全軀。<br>黃沙幕南起，白日隱西隅。漢甲三十萬，曾以事匈奴。<br>但見沙場死，誰憐塞上孤。<br>樂羊為魏將，食子殉軍功。骨肉且相薄，他人安得忠。<br>吾聞中山相，乃屬放麑翁。孤獸猶不忍，況以奉君終。<br>市人矜巧智，于道若童蒙。傾奪相誇侈，不知身所終。<br>曷見玄真子，觀世玉壺中。窅然遺天地，乘化入無窮。<br>吾觀龍變化，乃知至陽精。石林何冥密，幽洞無留行。<br>古之得仙道，信與元化並。玄感非象識，誰能測沉冥。<br>世人拘目見，酣酒笑丹經。昆侖有瑤樹，安得采其英。<br>白日每不歸，青陽時暮矣。茫茫吾何思，林臥觀無始。<br>眾芳委時晦，鶗鴂鳴悲耳。鴻荒古已頹，誰識巢居子。<br>吾觀昆侖化，日月淪洞冥。精魄相交會，天壤以羅生。<br>仲尼推太極，老聃貴窈冥。西方金仙子，崇義乃無明。<br>空色皆寂滅，緣業定何成。名教信紛藉，死生俱未停。<br>聖人秘元命，懼世亂其真。如何嵩公輩，詼譎誤時人。<br>先天誠為美，階亂禍誰因。長城備胡寇，嬴禍發其親。<br>赤精既迷漢，子年何救秦。去去桃李花，多言死如麻。<br>深居觀元化，悱然爭朵頤。讒說相啖食，利害紛。<br>便便誇毗子，榮耀更相持。務光讓天下，商賈競刀錐。<br>已矣行采芝，萬世同一時。<br>吾愛鬼穀子，青溪無垢氛。囊括經世道，遺身在白雲。<br>七雄方龍鬥，天下久無君。浮榮不足貴，遵養晦時文。<br>舒可彌宇宙，卷之不盈分。豈徒山木壽，空與麋鹿群。<br>呦呦南山鹿，罹罟以媒和。招搖青桂樹，幽蠹亦成科。<br>世情甘近習，榮耀紛如何。怨憎未相複，親愛生禍羅。<br>瑤台傾巧笑，玉杯殞雙蛾。誰見枯城蘖，青青成斧柯。<br>林居病時久，水木澹孤清。閑臥觀物化，悠悠念無生。<br>青春始萌達，朱火已滿盈。徂落方自此，感歎何時平。<br>臨岐泣世道，天命良悠悠。昔日殷王子，玉馬遂朝周。<br>寶鼎淪伊穀，瑤台成古丘。西山傷遺老，東陵有故侯。<br>貴人難得意，賞愛在須臾。莫以心如玉，探他明月珠。<br>昔稱夭桃子，今為舂市徒。鴟鴞悲東國，麋鹿泣姑蘇。<br>誰見鴟夷子，扁舟去五湖。<br>聖人去已久，公道緬良難。蚩蚩誇毗子，堯禹以為謾。<br>驕榮貴工巧，勢利迭相干。燕王尊樂毅，分國願同歡。<br>魯連讓齊爵，遺組去邯鄲。伊人信往矣，感激為誰歎。<br>幽居觀天運，悠悠念群生。終古代興沒，豪聖莫能爭。<br>三季淪周赧，七雄滅秦嬴。複聞赤精子，提劍入鹹京。<br>炎光既無象，晉虜複縱橫。堯禹道已昧，昏虐勢方行。<br>豈無當世雄，天道與胡兵。咄咄安可言，時醉而未醒。<br>仲尼溺東魯，伯陽遁西溟。大運自古來，旅人胡歎哉。<br>逶迤勢已久，骨鯁道斯窮。豈無感激者，時俗頹此風。<br>灌園何其鄙，皎皎於陵中。世道不相容，嗟嗟張長公。<br>聖人不利己，憂濟在元元。黃屋非堯意，瑤台安可論。<br>吾聞西方化，清淨道彌敦。奈何窮金玉，雕刻以為尊。<br>雲構山林盡，瑤圖珠翠煩。鬼工尚未可，人力安能存。<br>誇愚適增累，矜智道逾昏。<br>玄天幽且默，群議曷嗤嗤。聖人教猶在，世運久陵夷。<br>一繩將何系，憂醉不能持。去去行采芝，勿為塵所欺。<br>蜻蛉遊天地，與世本無患。飛飛未能止，黃雀來相干。<br>穰侯富秦寵，金石比交歡。出入咸陽裏，諸侯莫敢言。<br>甯知山東客，激怒秦王肝。布衣取丞相，千載為辛酸。<br>微霜知歲晏，斧柯始青青。況乃金天夕，浩露沾群英。<br>登山望宇宙，白日已西暝。雲海方蕩潏，孤鱗安得寧。<br>翡翠巢南海，雄雌珠樹林。何知美人意，驕愛比黃金。<br>殺身炎州裏，委羽玉堂陰。旖旎光首飾，葳蕤爛錦衾。<br>豈不在遐遠，虞羅忽見尋。多材信為累，歎息此珍禽。<br>挈瓶者誰子，姣服當青春。三五明月滿，盈盈不自珍。<br>高堂委金玉，微縷懸千鈞。如何負公鼎，被奪笑時人。<br>玄蟬號白露，茲歲已蹉跎。群物從大化，孤英將奈何。<br>瑤台有青鳥，遠食玉山禾。昆侖見玄鳳，豈複虞雲羅。<br>荒哉穆天子，好與白雲期。宮女多怨曠，層城閉蛾眉。<br>日耽瑤池樂，豈傷桃李時。青苔空萎絕，白髮生羅帷。<br>朝發宜都渚，浩然思故鄉。故鄉不可見，路隔巫山陽。<br>巫山彩雲沒，高丘正微茫。佇立望已久，涕落沾衣裳。<br>豈茲越鄉感，憶昔楚襄王。朝雲無處所，荊國亦淪亡。<br>昔日章華宴，荊王樂荒淫。霓旌翠羽蓋，射兕雲夢林。<br>朅來高唐觀，悵望雲陽岑。雄圖今何在，黃雀空哀吟。<br>丁亥歲雲暮，西山事甲兵。贏糧匝邛道，荷戟爭羌城。<br>嚴冬陰風勁，窮岫泄雲生。昏曀無晝夜，羽檄複相驚。<br>拳局競萬仞，崩危走九冥。籍籍峰壑裏，哀哀冰雪行。<br>聖人禦宇宙，聞道泰階平。肉食謀何失，藜藿緬縱橫。<br>可憐瑤台樹，灼灼佳人姿。碧華映朱實，攀折青春時。<br>豈不盛光寵，榮君白玉墀。但恨紅芳歇，凋傷感所思。<br>朅來豪遊子，勢利禍之門。如何蘭膏歎，感激自生冤。<br>眾趨明所避，時棄道猶存。雲淵既已失，羅網與誰論。<br>箕山有高節，湘水有清源。唯應白鷗鳥，可為洗心言。<br>索居猶幾日，炎夏忽然衰。陽彩皆陰翳，親友盡暌違。<br>登山望不見，涕泣久漣洏。宿夢感顏色，若與白雲期。<br>馬上驕豪子，驅逐正蚩蚩。蜀山與楚水，攜手在何時。<br>金鼎合神丹，世人將見欺。飛飛騎羊子，胡乃在峨眉。<br>變化固幽類，芳菲能幾時。疲屙苦淪世，憂痗日侵淄。<br>眷然顧幽褐，白雲空涕洟。<br>朔風吹海樹，蕭條邊已秋。亭上誰家子，哀哀明月樓。<br>自言幽燕客，結髮事遠遊。赤丸殺公吏，白刃報私仇。<br>避仇至海上，被役此邊州。故鄉三千里，遼水複悠悠。<br>每憤胡兵入，常為漢國羞。何知七十戰，白首未封侯。<br>本為貴公子，平生實愛才。感時思報國，拔劍起蒿萊。<br>西馳丁零塞，北上單于台。登山見千里，懷古心悠哉。<br>誰言未忘禍，磨滅成塵埃。<br>浩然坐何慕，吾蜀有峨眉。念與楚狂子，悠悠白雲期。<br>時哉悲不會，涕泣久漣洏。夢登綏山穴，南采巫山芝。<br>探元觀群化，遺世從雲螭。婉孌時永矣，感悟不見之。<br>朝入雲中郡，北望單于台。胡秦何密邇，沙朔氣雄哉。<br>藉藉天驕子，倡狂已複來。塞垣無名將，亭堠空崔嵬。<br>咄嗟吾何歎，邊人塗草萊。<br>仲尼探元化，幽鴻順陽和。大運自盈縮，春秋遞來過。<br>盲飆忽號怒，萬物相紛劘。溟海皆震盪，孤鳳其如何。<br></p></body></html>