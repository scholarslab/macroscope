<!DOCTYPE HTML>
<html lang="en-US">
  <head>
    <meta charset="UTF-8">
    <title>404_26: 《哭子十首（翰林學士時作）》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>404_26: 《哭子十首（翰林學士時作）》元稹</p>
        <p>維鵜受刺因吾過，得馬生災念爾冤。<br>獨在中庭倚閑樹，亂蟬嘶噪欲黃昏。<br>才能辨別東西位，未解分明管帶身。<br>自食自眠猶未得，九重泉路托何人。<br>爾母溺情連夜哭，我身因事有時悲。<br>鐘聲欲絕東方動，便是尋常上學時。<br>蓮花上品生真界，兜率天中離世途。<br>彼此業緣多障礙，不知還得見兒無。<br>節量梨栗愁生疾，教示詩書望早成。<br>鞭撲校多憐校少，又緣遺恨哭三聲。<br>深嗟爾更無兄弟，自歎予應絕子孫。<br>寂寞講堂基址在，何人車馬入高門。<br>往年鬢已同潘嶽，垂老年教作鄧攸。<br>煩惱數中除一事，自茲無複子孫憂。<br>長年苦境知何限，豈得因兒獨喪明。<br>消遣又來緣爾母，夜深和淚有經聲。<br>烏生八子今無七，猿叫三聲月正孤。<br>寂寞空堂天欲曙，拂簾雙燕引新雛。<br>頻頻子落長江水，夜夜巢邊舊處棲。<br>若是愁腸終不斷，一年添得一聲啼。<br></p></body></html>