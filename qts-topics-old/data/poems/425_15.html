<!DOCTYPE HTML>
<html lang="en-US">
  <head>
    <meta charset="UTF-8">
    <title>425_15: 《和答詩十首。和思歸樂》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>425_15: 《和答詩十首。和思歸樂》白居易</p>
        <p>山中不棲鳥，夜半聲嚶嚶。似道思歸樂，行人掩泣聽。<br>皆疑此山路，遷客多南征。憂憤氣不散，結化為精靈。<br>我謂此山鳥，本不因人生。人心自懷土，想作思歸鳴。<br>孟嘗平居時，娛耳琴泠泠。雍門一言感，未奏淚沾纓。<br>魏武銅雀妓，日與歡樂並。一旦西陵望，欲歌先涕零。<br>峽猿亦何意，隴水複何情。為入愁人耳，皆為腸斷聲。<br>請看元侍禦，亦宿此郵亭。因聽思歸鳥，神氣獨安寧。<br>問君何以然，道勝心自平。雖為南遷客，如在長安城。<br>雲得此道來，何慮複何營。窮達有前定，憂喜無交爭。<br>所以事君日，持憲立大庭。雖有回天力，撓之終不傾。<br>況始三十餘，年少有直名。心中志氣大，眼前爵祿輕。<br>君恩若雨露，君威若雷霆。退不苟免難，進不曲求榮。<br>在火辨玉性，經霜識松貞。展禽任三黜，靈均長獨醒。<br>獲戾自東洛，貶官向南荊。再拜辭闕下，長揖別公卿。<br>荊州又非遠，驛路半月程。漢水照天碧，楚山插雲青。<br>江陵橘似珠，宜城酒如餳。誰謂譴謫去，未妨遊賞行。<br>人生百歲內，天地暫寓形。太倉一稊米，大海一浮萍。<br>身委逍遙篇，心付頭陀經。尚達死生觀，寧為寵辱驚。<br>中懷苟有主，外物安能縈。任意思歸樂，聲聲啼到明。<br></p></body></html>