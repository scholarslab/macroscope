<!DOCTYPE HTML>
<html lang="en-US">
  <head>
    <meta charset="UTF-8">
    <title>158_5: 《行路難五首》賀蘭進明</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>158_5: 《行路難五首》賀蘭進明</p>
        <p>君不見岩下井，百尺不及泉。君不見山上苗，<br>數寸淩雲煙。人生賦命亦如此，何苦太息自憂煎。<br>但願親友長含笑，相逢不乏杖頭錢。寒夜邀歡須秉燭，<br>豈得常思花柳年。<br>君不見門前柳，榮耀暫時蕭索久。君不見陌上花，<br>狂風吹去落誰家。鄰家思婦見之歎，蓬首不梳心曆亂。<br>盛年夫婿長別離，歲暮相逢色已換。<br>君不見芳樹枝，春花落盡蜂不窺。君不見梁上泥，<br>秋風始高燕不棲。蕩子從軍事征戰，蛾眉嬋娟守空閨。<br>獨宿自然堪下淚，況複時聞烏夜啼。<br>君不見雲中月，暫盈還複缺。君不見林下風，<br>聲遠意難窮。親故平生或聚散，歡娛未盡尊酒空。<br>歎息青青陵上柏，歲寒能有幾人同。<br>君不見東流水，一去無窮已。君不見西郊雲，<br>日夕空氛氳。群雁裴回不能去，一雁悲鳴複失群。<br>人生結交在終始，莫以升沈中路分。<br></p></body></html>