<!DOCTYPE HTML>
<html lang="en-US">
  <head>
    <meta charset="UTF-8">
    <title>541_71: 《詠懷寄秘閣舊僚二十六韻》李商隱</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>541_71: 《詠懷寄秘閣舊僚二十六韻》李商隱</p>
        <p>年鬢日堪悲，衡茅益自嗤。攻文枯若木，處世鈍如錘。<br>敢忘垂堂戒，寧將暗室欺。懸頭曾苦學，折臂反成醫。<br>僕禦嫌夫懦，孩童笑叔癡。小男方嗜栗，幼女漫憂葵。<br>遇炙誰先啖，逢齏即便吹。官銜同畫餅，面貌乏凝脂。<br>典籍將蠡測，文章若管窺。圖形翻類狗，入夢肯非羆。<br>自哂成書簏，終當咒酒卮。懶沾襟上血，羞鑷鏡中絲。<br>橐鑰言方喻，樗蒱齒詎知。事神徒惕慮，佞佛愧虛辭。<br>曲藝垂麟角，浮名狀虎皮。乘軒寧見寵，巢幕更逢危。<br>禮俗拘嵇喜，侯王忻戴逵。途窮方結舌，靜勝但支頤。<br>糲食空彈劍，亨衢詎置錐。柏台成口號，芸閣暫肩隨。<br>悔逐遷鶯伴，誰觀擇虱時。甕間眠太率，床下隱何卑。<br>奮跡登弘閣，摧心對董帷。校讎如有暇，松竹一相思。<br></p></body></html>