<!DOCTYPE HTML>
<html lang="en-US">
  <head>
    <meta charset="UTF-8">
    <title>228_42: 《贈王二十四侍禦契四十韻（王契，字佐卿，京兆人）》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>228_42: 《贈王二十四侍禦契四十韻（王契，字佐卿，京兆人）》杜甫</p>
        <p>往往雖相見，飄飄愧此身。不關輕紱冕，俱是避風塵。<br>一別星橋夜，三移斗柄春。敗亡非赤壁，奔走為黃巾。<br>子去何瀟灑，余藏異隱淪。書成無過雁，衣故有懸鶉。<br>恐懼行裝數，伶俜臥疾頻。曉鶯工迸淚，秋月解傷神。<br>會面嗟黧黑，含淒話苦辛。接輿還入楚，王粲不歸秦。<br>錦裏殘丹灶，花溪得釣綸。消中只自惜，晚起索誰親。<br>伏柱聞周史，乘槎有漢臣。鴛鴻不易狎，龍虎未宜馴。<br>客則掛冠至，交非傾蓋新。由來意氣合，直取性情真。<br>浪跡同生死，無心恥賤貧。偶然存蔗芋，幸各對松筠。<br>粗飯依他日，窮愁怪此辰。女長裁褐穩，男大卷書勻。<br>漰口江如練，蠶崖雪似銀。名園當翠巘，野棹沒青蘋。<br>屢喜王侯宅，時邀江海人。追隨不覺晚，款曲動彌旬。<br>但使芝蘭秀，何煩棟宇鄰。山陽無俗物，鄭驛正留賓。<br>出入並鞍馬，光輝參席珍。重遊先主廟，更曆少城闉。<br>石鏡通幽魄，琴台隱絳唇。送終惟糞土，結愛獨荊榛。<br>置酒高林下，觀棋積水濱。區區甘累趼，稍稍息勞筋。<br>網聚粘圓鯽，絲繁煮細蓴。長歌敲柳癭，小睡憑藤輪。<br>農月須知課，田家敢忘勤。浮生難去食，良會惜清晨。<br>列國兵戈暗，今王德教淳。要聞除猰貐，休作畫麒麟。<br>洗眼看輕薄，虛懷任屈伸。莫令膠漆地，萬古重雷陳。<br></p></body></html>