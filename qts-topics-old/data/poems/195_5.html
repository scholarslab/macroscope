<!DOCTYPE HTML>
<html lang="en-US">
  <head>
    <meta charset="UTF-8">
    <title>195_5: 《驪山行》韋應物</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>195_5: 《驪山行》韋應物</p>
        <p>君不見開元至化垂衣裳，厭坐明堂朝萬方。<br>訪道靈山降聖祖，沐浴華池集百祥。千乘萬騎被原野，<br>雲霞草木相輝光。禁仗圍山曉霜切，離宮積翠夜漏長。<br>玉階寂歷朝無事，碧樹萎蕤寒更芳。三清小鳥傳仙語，<br>九華真人奉瓊漿。下元昧爽漏恒秩，登山朝禮玄元室。<br>翠華稍隱天半雲，丹閣光明海中日。羽旗旄節憩瑤台，<br>清絲妙管從空來。萬井九衢皆仰望，彩雲白鶴方徘徊。<br>憑高覽古嗟寰宇，造化茫茫思悠哉。秦川八水長繚繞，<br>漢氏五陵空崔嵬。乃言聖祖奉丹經，以年為日億萬齡。<br>蒼生咸壽陰陽泰，高謝前王出塵外。英豪共理天下晏，<br>戎夷讋伏兵無戰。時豐賦斂未告勞，海闊珍奇亦來獻。<br>干戈一起文武乖，歡娛已極人事變。聖皇弓劍墜幽泉，<br>古木蒼山閉宮殿。纘承鴻業聖明君，威震六合驅妖氛。<br>太平遊幸今可待，湯泉嵐嶺還氛氳。<br></p></body></html>