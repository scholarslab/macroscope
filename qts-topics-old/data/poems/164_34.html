<!DOCTYPE HTML>
<html lang="en-US">
  <head>
    <meta charset="UTF-8">
    <title>164_34: 《宮中行樂詞八首》李白</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>164_34: 《宮中行樂詞八首》李白</p>
        <p>小小生金屋，盈盈在紫微。山花插寶髻，石竹繡羅衣。<br>每出深宮裏，常隨步輦歸。只愁歌舞散，化作彩雲飛。<br>柳色黃金嫩，梨花白雪香。玉樓巢翡翠，金殿鎖鴛鴦。<br>選妓隨雕輦，征歌出洞房。宮中誰第一，飛燕在昭陽。<br>盧橘為秦樹，蒲萄出漢宮。煙花宜落日，絲管醉春風。<br>笛奏龍吟水，簫鳴鳳下空。君王多樂事，還與萬方同。<br>玉樹春歸日，金宮樂事多。後庭朝未入，輕輦夜相過。<br>笑出花間語，嬌來竹下歌。莫教明月去，留著醉嫦娥。<br>繡戶香風暖，紗窗曙色新。宮花爭笑日，池草暗生春。<br>綠樹聞歌鳥，青樓見舞人。昭陽桃李月，羅綺自相親。<br>今日明光裏，還須結伴遊。春風開紫殿，天樂下朱樓。<br>豔舞全知巧，嬌歌半欲羞。更憐花月夜，宮女笑藏鉤。<br>寒雪梅中盡，春風柳上歸。宮鶯嬌欲醉，簷燕語還飛。<br>遲日明歌席，新花豔舞衣。晚來移彩仗，行樂泥光輝。<br>水綠南熏殿，花紅北闕樓。鶯歌聞太液，鳳吹繞瀛洲。<br>素女鳴珠佩，天人弄彩球。今朝風日好，宜入未央遊。<br></p></body></html>