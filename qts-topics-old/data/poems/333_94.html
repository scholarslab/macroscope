<!DOCTYPE HTML>
<html lang="en-US">
  <head>
    <meta charset="UTF-8">
    <title>333_94: 《春日奉獻聖壽無疆詞十首》楊巨源</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>333_94: 《春日奉獻聖壽無疆詞十首》楊巨源</p>
        <p>文物京華盛，謳歌國步康。瑤池供壽酒，銀漢麗宸章。<br>靈雨含雙闕，雷霆肅萬方。代推仙祚遠，春共聖恩長。<br>鳳扆臨花暖，龍壚旁日香。遙知千萬歲，天意奉君王。<br>鴛鷺彤庭際，軒車綺陌前。九城多好色，萬井半祥煙。<br>人醉逢堯酒，鶯歌答舜弦。花明禦溝水，香暖禁城天。<br>賜宴文逾盛，征歌物更妍。無窮豔陽月，長照太平年。<br>雲陛臨黃道，天門在碧虛。大明含睿藻，元氣抱宸居。<br>戈偃征苗後，詩傳宴鎬初。年華富仙苑，時哲滿公車。<br>化入絪縕大，恩垂渙汗餘。悠然萬方靜，風俗揖華胥。<br>玉漏飄青瑣，金鋪麗紫宸。雲山九門曙，天地一家春。<br>瑞靄方呈賞，暄風本配仁。岩廊開鳳翼，水殿壓鼇身。<br>文雅逢明代，歡娛及賤臣。年年未央闕，恩共物華新。<br>垂拱乾坤正，歡心品類同。紫煙含北極，玄澤付東風。<br>珠綴留晴景，金莖直曉空。發生資盛德，交泰讓全功。<br>間氣登三事，祥光啟四聰。遐荒似川水，天外亦朝宗。<br>代是文明晝，春當宴喜時。壚煙添柳重，宮漏出花遲。<br>漢典方寬律，周官正采詩。碧宵傳鳳吹，紅旭在龍旗。<br>造化膺神契，陽和沃聖思。無因隨百獸，率舞奉丹墀。<br>睿德符玄化，芳情翊太和。日輪皇鑒遠，天仗聖朝多。<br>曙色含金榜，晴光轉玉珂。中宮陳廣樂，元老進賡歌。<br>蓮葉看龜上，桐花識鳳過。小臣空擊壤，滄海是恩波。<br>物象朝高殿，簪裾溢上京。春當九衢好，天向萬方明。<br>樂報簫韶發，杯看沆瀣生。芙蓉丹闕暖，楊柳玉樓晴。<br>閶闔開中禁，衣裳儼太清。南山同聖壽，長對鳳凰城。<br>日上蒼龍闕，香含紫禁林。晴光五雲疊，春色九重深。<br>賞葉元和德，文垂雅頌音。景雲隨禦輦，顥氣在宸襟。<br>永保無疆壽，長懷不戰心。聖朝多慶賜，瓊樹粉牆陰。<br>化洽生成遂，功宣動植知。瑞凝三秀草，春入萬年枝。<br>鳳掖嘉言進，鴛行喜氣隨。仗臨丹地近，衣對碧山垂。<br>渥澤方柔遠，聰明本聽卑。願同東觀士，長對漢威儀。<br></p></body></html>