<!DOCTYPE HTML>
<html lang="en-US">
  <head>
    <meta charset="UTF-8">
    <title>211_25: 《酬秘書弟兼寄幕下諸公》高適</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>211_25: 《酬秘書弟兼寄幕下諸公》高適</p>
        <p>亞相膺時傑，群才遇良工。翩翩幕下來，拜賜甘泉宮。<br>信知命世奇，適會非常功。侍禦執邦憲，清詞煥春叢。<br>末路望繡衣，他時常發蒙。孰雲三軍壯，懼我彈射雄。<br>誰謂萬里遙，在我樽俎中。光祿經濟器，精微自深衷。<br>前席屢榮問，長城兼在躬。高縱激頹波，逸翮馳蒼穹。<br>將副節制籌，欲令沙漠空。司業志應徐，雅度思沖融。<br>相思三十年，憶昨猶兒童。今來抱青紫，忽若披鵷鴻。<br>說劍增慷慨，論交持始終。秘書即吾門，虛白無不通。<br>多才陸平原，碩學鄭司農。獻封到關西，獨步歸山東。<br>永意久知處，嘉言能亢宗。客從梁宋來，行役隨轉蓬。<br>酬贈欣元弟，憶賢瞻數公。遊鱗戲滄浪，鳴鳳棲梧桐。<br>並負垂天翼，俱乘破浪風。眈眈天府間，偃仰誰敢同。<br>何意構廣廈，翻然顧雕蟲。應知阮步兵，惆悵此途窮。<br></p></body></html>