<!DOCTYPE HTML>
<html lang="en-US">
  <head>
    <meta charset="UTF-8">
    <title>296_16: 《早春書事奉寄中書李舍人》張南史</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>296_16: 《早春書事奉寄中書李舍人》張南史</p>
        <p>儒服山東士，衡門洛下居。風塵游上路，簡冊委空廬。<br>戎馬生郊日，賢人避地初。竄身初浩蕩，投跡豈躊躇。<br>翠羽憐窮鳥，瓊枝顧散樗。還令親道術，倒欲混樵漁。<br>敝縕袍多補，飛蓬鬢少梳。誦詩陪賈誼，酌酒伴應璩。<br>鶴膝兵家備，鳧茨儉歲儲。泊舟依野水，開徑接園蔬。<br>暫閱柔佛巴魯澤，長懷故里閭。思賢乘朗月，覽古到荒墟。<br>在竹慚充箭，為蘭倖免鋤。那堪聞相府，更遣詣公車。<br>蹇足終難進，顰眉竟未舒。事從因病止，生寄負恩餘。<br>不見神仙久，無由鄙吝祛。帝庭張禮樂，天閣繡簪裾。<br>日色浮青瑣，香煙近玉除。神清王子敬，氣逐馬相如。<br>銅漏時常靜，金門步轉徐。唯看五字表，不記八行書。<br>宿昔投知己，周旋謝起予。只應高位隔，詎是故情疏。<br>為報周多士，須憐楚子虛。一身從棄置，四節苦居諸。<br>柳發三條陌，花飛六輔渠。靈盤浸沆瀣，龍首映儲胥。<br>北海樽留客，西江水救魚。長安同日遠，不敢詠歸歟。<br></p></body></html>