<!DOCTYPE HTML>
<html lang="en-US">
  <head>
    <meta charset="UTF-8">
    <title>405_2: 《開元觀閒居酬吳士矩侍御三十韻》元稹　　</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>405_2: 《開元觀閒居酬吳士矩侍御三十韻》元稹　　</p>
        <p>靜習狂心盡，幽居道氣添。神編啟黃簡，秘籙捧朱簽。<br>爛熳煙霞駐，優遊歲序淹。登壇擁旄節，趨殿禮胡髯。<br>醮起彤庭燭，香開白玉奩。結盟金劍重，斬魅寶刀銛。<br>禹步星綱動，焚符灶鬼詹。冥搜呼直使，章奏役飛廉。<br>仙籍聊憑檢，浮名複為占。赤誠祈皓鶴，綠發代青縑。<br>虛室常懷素，玄關屢引枮。貂蟬徒自寵，鷗鷺不相嫌。<br>始悟身為患，唯欣祿未恬。龜龍戀淮海，雞犬傍閭閻。<br>松笠新偏翠，山峰遠更尖。簫聲吟茂竹，虹影逗虛簷。<br>初日先通牖，輕颸每透簾。露盤朝滴滴，鉤月夜纖纖。<br>已得餐霞味，應嗤食蓼甜。工琴閑度晝，耽酒醉銷炎。<br>幾案隨宜設，詩書逐便拈。灌園多抱甕，刈藿乍腰鐮。<br>野鳥終難縶，鷦鷯本易厭。風高雲遠逝，波駭鯉深潛。<br>邸第過從隔，蓬壺夢寐瞻。所希顏頗練，誰恨突無黔。<br>思拙慚圭璧，詞煩雜米鹽。諭錐言太小，求藥意何謙。<br>語默君休問，行藏我詎兼。狂歌終此曲，情盡口長箝。<br></p></body></html>