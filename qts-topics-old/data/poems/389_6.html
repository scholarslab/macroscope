<!DOCTYPE HTML>
<html lang="en-US">
  <head>
    <meta charset="UTF-8">
    <title>389_6: 《寄贈含曦上人》盧仝</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>389_6: 《寄贈含曦上人》盧仝</p>
        <p>楞伽大師兄，誇曦識道理。破鎖推玄關，高辯果難揣。<br>論語老莊易，搜索通神鬼。起信中百門，敲骨得佛髓。<br>此外雜經律，泛讀一萬紙。高殿排名僧，執卷坐累累。<br>化物自一心，三教齊發起。隨鐘嚼宮商，滿口文字美。<br>商賈女郎輩，不曾道生死。縱遇強禮拜，雅語不露齒。<br>劈破天地來，節義可屈指。季展即此僧，孤立無依倚。<br>近來愛作詩，新奇頗煩委。忽忽造古格，削盡俗綺靡。<br>假如慵裹頭，但勤讀書史。切磋並工夫，休遠不可比。<br>憐僧無遠□，信佛殘未已。貌古饒風情，清論興亹亹。<br>訪餘十數度，相去三五裏。見時心亦喜，不見心亦喜。<br>見時談謔樂，四座盡角嘴。不見養天和，無人聒人耳。<br>昨朝披雪來，面色赤靴靴。封灶養黃金，許割方寸匕。<br>泥丸佛□教，怛化莊亦恥。未達不敢嘗，孔子疑季子。<br>藥成必分余，餘必投泥裏。不如向陽堂，撥醅泛浮蟻。<br>麹米本無愆，酒成是法水。行道不見心，毀譽徒雲爾。<br>雪晴天氣和，日光弄梅李。春鳥嬌關關，春風醉旎旎。<br>道上正無塵，人家有花卉。高僧有拄杖，願得數覯止。<br></p></body></html>