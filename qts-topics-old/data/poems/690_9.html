<!DOCTYPE HTML>
<html lang="en-US">
  <head>
    <meta charset="UTF-8">
    <title>690_9: 《惆悵詩十二首》王渙</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>690_9: 《惆悵詩十二首》王渙</p>
        <p>八蠶薄絮鴛鴦綺，半夜佳期並枕眠。<br>鐘動紅娘喚歸去，對人勻淚拾金鈿。<br>李夫人病已經秋，漢武看來不舉頭。<br>得所濃華銷歇盡，楚魂湘血一生休。<br>謝家池館花籠月，蕭寺房廊竹颭風。<br>夜半酒醒憑檻立，所思多在別離中。<br>隋師戰艦欲亡陳，國破應難保此身。<br>訣別徐郎淚如雨，鏡鸞分後屬何人。<br>七夕瓊筵隨事陳，兼花連蒂共傷神。<br>蜀王殿裏三更月，不見驪山私語人。<br>夜寒春病不勝懷，玉瘦花啼萬事乖。<br>薄幸檀郎斷芳信，驚嗟猶夢合歡鞋。<br>嗚咽離聲管吹秋，妾身今日為君休。<br>齊奴不說平生事，忍看花枝謝玉樓。<br>青絲一綹墮雲鬟，金剪刀鳴不忍看。<br>持謝君王寄幽怨，可能從此住人間。<br>陳宮興廢事難期，三閣空餘綠草基。<br>狎客淪亡麗華死，他年江令獨來時。<br>晨肇重來路已迷，碧桃花謝武陵溪。<br>仙山目斷無尋處，流水潺湲日漸西。<br>少卿降北子卿還，朔野離觴慘別顏。<br>卻到茂陵唯一慟，節毛零落鬢毛斑。<br>夢裏分明入漢宮，覺來燈背錦屏空。<br>紫台月落關山曉，腸斷君恩信畫工。<br></p></body></html>