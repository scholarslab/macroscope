<!DOCTYPE HTML>
<html lang="en-US">
  <head>
    <meta charset="UTF-8">
    <title>633_34: 《南北史感遇十首》司空圖</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>633_34: 《南北史感遇十首》司空圖</p>
        <p>雨淋麟閣名臣畫，雪臥龍庭猛將碑。<br>不用黃金鑄侯印，盡輸公子買蛾眉。<br>漢世頻封萬戶侯，雲台空峻謝風流。<br>江南不有名儒相，齒冷中原笑未休。<br>天風斡海怒長鯨，永固南來百萬兵。<br>若向滄洲猶笑傲，江山虛有石頭城。<br>花迷公子玉樓恩，鏡弄佳人紅粉春。<br>不信關山勞遠戍，綺羅香外任行塵。<br>兵圍梁殿金甌破，火發陳宮玉樹摧。<br>奸佞豈能慚誤國，空令懷古更徘徊。<br>行樂最宜連夜景，太平方覺有春風。<br>千金盡把酬歌舞，猶勝三邊賞戰功。<br>桃芳李豔年年發，羌管蠻弦處處多。<br>海上應無三島路，人間惟有一聲歌。<br>佳人自折一枝紅，把唱新詞曲未終。<br>惟向眼前憐易落，不如拋擲任春風。<br>景陽樓下花鈿鏡，玄武湖邊錦繡旗。<br>昔日繁華今日恨，雉媒聲晚草芳時。<br>亂後人間盡不平，秦川花木最傷情。<br>無窮紅豔紅塵裏，驟馬分香散入營。<br></p></body></html>