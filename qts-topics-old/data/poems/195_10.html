<!DOCTYPE HTML>
<html lang="en-US">
  <head>
    <meta charset="UTF-8">
    <title>195_10: 《黿頭山神女歌》韋應物</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>195_10: 《黿頭山神女歌》韋應物</p>
        <p>黿頭之山，直上洞庭連青天。蒼蒼煙樹閉古廟，<br>中有蛾眉成水仙。水府沉沉行路絕，蛟龍出沒無時節。<br>魂同魍魎潛太陰，身與空山長不滅。東晉永和今幾代，<br>雲發素顏猶盼睞。陰深靈氣靜凝美，的礫龍綃雜瓊佩。<br>山精木魅不敢親，昏明想像如有人。蕙蘭瓊芳積煙露，<br>碧窗松月無冬春。舟客經過奠椒醑，巫女南音歌激楚。<br>碧水冥空惟鳥飛，長天何處雲隨雨。紅渠綠蘋芳意多，<br>玉靈蕩漾淩清波。孤峰絕島儼相向，鬼嘯猿啼垂女蘿。<br>皓雪瓊枝殊異色，北方絕代徒傾國。雲沒煙銷不可期，<br>明堂翡翠無人得。精靈變態狀無方，游龍宛轉驚鴻翔。<br>湘妃獨立九疑暮，漢女菱歌春日長。始知仙事無不有，<br>可惜吳宮空白首。<br></p></body></html>