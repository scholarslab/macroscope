<!DOCTYPE HTML>
<html lang="en-US">
  <head>
    <meta charset="UTF-8">
    <title>539_54: 《韓碑》李商隱</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>539_54: 《韓碑》李商隱</p>
        <p>元和天子神武姿，彼何人哉軒與羲。誓將上雪列聖恥，<br>坐法宮中朝四夷。淮西有賊五十載，封狼生貙貙生羆。<br>不據山河據平地，長戈利矛日可麾。帝得聖相相曰度，<br>賊斫不死神扶持。腰懸相印作都統，陰風慘澹天王旗。<br>愬武古通作牙爪，儀曹外郎載筆隨。行軍司馬智且勇，<br>十四萬眾猶虎貔。入蔡縛賊獻太廟，功無與讓恩不訾。<br>帝曰汝度功第一，汝從事愈宜為辭。愈拜稽首蹈且舞，<br>金石刻畫臣能為。古者世稱大手筆，此事不系于職司。<br>當仁自古有不讓，言訖屢頷天子頤。公退齋戒坐小閣，<br>濡染大筆何淋漓。點竄堯典舜典字，塗改清廟生民詩。<br>文成破體書在紙，清晨再拜鋪丹墀。表曰臣愈昧死上，<br>詠神聖功書之碑。碑高三丈字如鬥，負以靈鼇蟠以螭。<br>句奇語重喻者少，讒之天子言其私。長繩百尺拽碑倒，<br>粗砂大石相磨治。公之斯文若元氣，先時已入人肝脾。<br>湯盤孔鼎有述作，今無其器存其辭。嗚呼聖皇及聖相，<br>相與烜赫流淳熙。公之斯文不示後，曷與三五相攀追。<br>願書萬本誦萬過，口角流沫右手胝。傳之七十有二代，<br>以為封禪玉檢明堂基。<br></p></body></html>