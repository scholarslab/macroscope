<!DOCTYPE HTML>
<html lang="en-US">
  <head>
    <meta charset="UTF-8">
    <title>567_1: 《津陽門詩》鄭嵎</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>567_1: 《津陽門詩》鄭嵎</p>
        <p>津陽門北臨通逵，雪風獵獵飄酒旗。泥寒款段蹶不進，<br>疲童退問前何為。酒家顧客催解裝，案前羅列樽與卮。<br>青錢瑣屑安足數，白醪軟美甘如飴。開壚引滿相獻酬，<br>枯腸渴肺忘朝饑。愁憂似見出門去，漸覺春色入四肢。<br>主翁移客挑華燈，雙肩隱膝烏帽欹。笑雲鮐老不為禮，<br>飄蕭雪鬢雙垂頤。問余何往淩寒曦，顧翁枯朽郎豈知。<br>翁曾豪盛客不見，我自為君陳昔時。時平親衛號羽林，<br>我才十五為孤兒。射熊搏虎眾莫敵，彎弧出入隨佽飛。<br>此時初創觀風樓，簷高百尺堆華榱。樓南更起鬥雞殿，<br>晨光山影相參差。其年十月移禁仗，山下櫛比羅百司。<br>朝元閣成老君見，會昌縣以新豐移。幽州曉進供奉馬，<br>玉珂寶勒黃金羈。五王扈駕夾城路，傳聲校獵渭水湄。<br>羽林六軍各出射，籠山絡野張罝維。雕弓繡韣不知數，<br>翻身滅沒皆蛾眉。赤鷹黃鶻雲中來，妖狐狡兔無所依。<br>人煩馬殆禽獸盡，百里腥膻禾黍稀。暖山度臘東風微，<br>宮娃賜浴長湯池。刻成玉蓮噴香液，漱回煙浪深逶迤。<br>犀屏象薦雜羅列，錦鳧繡雁相追隨。破簪碎鈿不足拾，<br>金溝殘溜和纓緌。上皇寬容易承事，十家三國爭光輝。<br>繞床呼盧恣樗博，張燈達晝相謾欺。相君侈擬縱驕橫，<br>日從秦虢多遊嬉。朱衫馬前未滿足，更驅武卒羅旌旗。<br>畫輪寶軸從天來，雲中笑語聲融怡。鳴鞭後騎何躞蹀，<br>宮妝襟袖皆仙姿。青門紫陌多春風，風中數日殘春遺。<br>驪駒吐沫一奮迅，路人擁篲爭珠璣。八姨新起合歡堂，<br>翔鶤賀燕無由窺。萬金酬工不肯去，矜能恃巧猶嗟咨。<br>四方節制傾附媚，窮奢極侈沽恩私。堂中特設夜明枕，<br>銀燭不張光鑒帷。瑤光樓南皆紫禁，梨園仙宴臨花枝。<br>迎娘歌喉玉窈窕，蠻兒舞帶金葳蕤。三郎紫笛弄煙月，<br>怨如別鶴呼羈雌。玉奴琵琶龍香撥，倚歌促酒聲嬌悲。<br>飲鹿泉邊春露晞，粉梅檀杏飄朱墀。金沙洞口長生殿，<br>玉蕊峰頭王母祠。禁庭術士多幻化，上前較勝紛相持。<br>羅公如意奪顏色，三藏袈裟成散絲。蓬萊池上望秋月，<br>無雲萬里懸清輝。上皇夜半月中去，三十六宮愁不歸。<br>月中秘樂天半間，丁璫玉石和塤篪。宸聰聽覽未終曲，<br>卻到人間迷是非。千秋禦節在八月，會同萬國朝華夷。<br>花萼樓南大合樂，八音九奏鸞來儀。都盧尋橦誠齷齪，<br>公孫劍伎方神奇。馬知舞徹下床榻，人惜曲終更羽衣。<br>祿山此時侍禦側，金雞畫障當罘罳。繡衣褓日屭贔，<br>甘言狡計愈嬌癡。詔令上路建甲第，樓通走馬如飛翬。<br>大開內府恣供給，玉缶金筐銀簸箕。異謀潛熾促歸去，<br>臨軒賜帶盈十圍。忠臣張公識逆狀，日日切諫上弗疑。<br>湯成召浴果不至，潼關已溢漁陽師。禦街一夕無禁鼓，<br>玉輅順動西南馳。九門回望塵坌多，六龍夜馭兵衛疲。<br>縣官無人具軍頓，行宮徹屋屠雲螭。馬嵬驛前駕不發，<br>宰相射殺冤者誰。長眉鬢髮作凝血，空有君王潛涕洟。<br>青泥阪上到三蜀，金堤城邊止九旗。移文泣祭昔臣墓，<br>度曲悲歌秋雁辭。明年尚父上捷書，洗清觀闕收封畿。<br>兩君相見望賢頓，君臣鼓舞皆歔欷。宮中親呼高驃騎，<br>潛令改葬楊真妃。花膚雪豔不復見，空有香囊和淚滋。<br>鑾輿卻入華清宮，滿山紅實垂相思。飛霜殿前月悄悄，<br>迎春亭下風颸颸。雪衣女失玉籠在，長生鹿瘦銅牌垂。<br>象床塵凝罨颯被，畫簷蟲網頗梨碑。碧菱花覆雲母陵，<br>風篁雨菊低離披。真人影帳偏生草，果老藥堂空掩扉。<br>鼎湖一日失弓劍，橋山煙草俄霏霏。空聞玉碗入金市，<br>但見銅壺飄翠帷。開元到今逾十紀，當初事蹟皆殘隳。<br>竹花唯養棲梧鳳，水藻周遊巢葉龜。會昌禦宇斥內典，<br>去留二教分黃緇。慶山汙瀦石甕毀，紅樓綠閣皆支離。<br>奇松怪柏為樵蘇，童山眢穀亡嶮巇，煙中壁碎摩詰畫，<br>雲間字失玄宗詩。石魚岩底百尋井，銀床下卷紅綆遲。<br>當時清影蔭紅葉，一旦飛埃埋素規。韓家燭臺倚林杪，<br>千枝燦若山霞摛。昔年光彩奪天月，昨日銷熔當路岐。<br>龍宮禦榜高可惜，火焚牛挽臨崎峗。孔雀松殘赤琥珀，<br>鴛鴦瓦碎青琉璃。今我前程能幾許，徒有餘息筋力羸。<br>逢君話此空灑涕，卻憶歡娛無見期。主翁莫泣聽我語，<br>甯勞感舊休籲嘻。河清海宴不難睹，我皇已上升平基。<br>湟中土地昔湮沒，昨夜收復無瘡痍。戎王北走棄青塚，<br>虜馬西奔空月支。兩逢堯年豈易偶，願翁頤養豐膚肌。<br>平明酒醒便分首，今夕一樽翁莫違。<br></p></body></html>