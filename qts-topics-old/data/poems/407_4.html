<!DOCTYPE HTML>
<html lang="en-US">
  <head>
    <meta charset="UTF-8">
    <title>407_4: 《酬樂天東南行詩一百韻》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>407_4: 《酬樂天東南行詩一百韻》元稹</p>
        <p>我病方吟越，君行已過湖。去應緣直道，哭不為窮途。<br>亞竹寒驚牖，空堂夜向隅。暗魂思背燭，危夢怯乘桴。<br>坐痛筋骸憯，旁嗟物候殊。雨蒸蟲沸渭，浪湧怪睢盱。<br>索綆飄蚊蚋，蓬麻甃舳艫。短簷苫稻草，微俸封漁租。<br>泥浦喧撈蛤，荒郊險鬥貙。鯨吞近溟漲，猿鬧接黔巫。<br>芒屩泅牛婦，丫頭蕩槳夫。酢醅荷裹賣，醨酒水淋沽。<br>舞態翻鴝鵒，歌詞咽鷓鴣。夷音啼似笑，蠻語謎相呼。<br>江郭船添店，山城木豎郛。吠聲沙市犬，爭食墓林烏。<br>獷俗誠堪憚，妖神甚可虞。欲令仁漸及，已被瘧潛圖。<br>膳減思調鼎，行稀恐蠹樞。雜蓴多剖鱔，和黍半蒸菰。<br>綠粽新菱實，金丸小木奴。芋羹真暫淡，炙漫塗蘇。<br>炰鱉那勝羜，烹鯄只似鱸。楚風輕似蜀，巴地濕如吳。<br>氣濁星難見，州斜日易晡。通宵但雲霧，未酉即桑榆。<br>瘴窟蛇休蟄，炎溪暑不徂。倀魂陰叫嘯，鵩貌晝踟躕。<br>鄉里家藏蠱，官曹世乏儒。斂緡偷印信，傳箭作符繻。<br>椎髻拋巾幗，鑹刀代轆轤。當心鞙銅鼓，背弝射桑弧。<br>豈複民氓料，須將鳥獸驅。是非渾並漆，詞訟敢研朱。<br>陋室鴞窺伺，衰形蟒覬覦。鬢毛霜點合，襟淚血痕濡。<br>倍憶京華伴，偏忘我爾軀。謫居今共遠，榮路昔同趨。<br>科試銓衡局，衙參典校廚。月中分桂樹，天上識昌蒲。<br>應召逢鴻澤，陪遊值賜酺。心唯撞衛磬，耳不亂齊竽。<br>海岱詞鋒截，皇王筆陣驅。疾奔淩騕褭，高唱軋吳歈。<br>點檢張儀舌，提攜傅說圖。擺囊看利穎，開頷出明珠。<br>並取千人特，皆非十上徒。白麻雲色膩，墨詔電光粗。<br>眾口貪歸美，何顏敢妒姝。秦台納紅旭，酆匣洗黃壚。<br>諫獵寧規避，彈豪詎囁嚅。肺肝憎巧曲，蹊徑絕縈迂。<br>誓遣朝綱振，忠饒翰苑輸。驥調方汗血，蠅點忽成盧。<br>遂謫棲遑掾，還飛送別盂。痛嗟親愛隔，顛望友朋扶。<br>狸病翻隨鼠，驄羸返作駒。物情良徇俗，時論太誣吾。<br>瓶罄罍偏恥，松摧柏自枯。虎雖遭陷阱，龍不怕泥塗。<br>重喜登賢苑，方欣佐伍符。判身入矛戟，輕敵比錙銖。<br>驛騎來千里，天書下九衢。因教罷飛檄，便許到皇都。<br>舟敗罌浮漢，驂疲杖過邘。郵亭一蕭索，烽候各崎嶇。<br>饋餉人推輅，誰何吏執殳。拔家逃力役，連鎖責逋誅。<br>防戍兄兼弟，收田婦與姑。縑緗工女竭，青紫使臣紆。<br>望國參雲樹，歸家滿地蕪。破窗塵，幽院鳥嗚嗚。<br>祖竹叢新筍，孫枝壓舊梧。晚花狂蛺蝶，殘蒂宿茱萸。<br>始悟摧林秀，因銜避繳蘆。文房長遣閉，經肆未曾鋪。<br>鵷鷺方求侶，鴟鳶已嚇雛。征還何鄭重，斥去亦須臾。<br>迢遞投遐徼，蒼黃出奧區。通川誠有咎，湓口定無辜。<br>利器從頭匣，剛腸到底刳。熏蕕任盛貯，稊稗莫超逾。<br>公幹經時臥，鐘儀幾歲拘。光陰流似水，蒸瘴熱於爐。<br>薄命知然也，深交有矣夫。救焚期骨肉，投分刻肌膚。<br>二妙馳軒陛，三英詠袴襦。李多嘲蝘蜓，竇數集蜘蛛。<br>數子皆奇貨，唯予獨朽株。邯鄲笑匍匐，燕蒯受揶揄。<br>懶學三閭憤，甘齊百里愚。耽眠稀醒素，憑醉少嗟籲。<br>學問徒為爾，書題盡已於。別猶多夢寐，情尚感凋枯。<br>近喜司戎健，尋傷掌誥徂。士元名位屈，伯道子孫無。<br>舊好飛瓊翰，新詩灌玉壺。幾催閑處泣，終作苦中娛。<br>廉藺聲相讓，燕秦勢豈俱。此篇應絕倒，休漫捋髭須。<br></p></body></html>