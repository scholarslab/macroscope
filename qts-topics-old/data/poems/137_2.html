<!DOCTYPE HTML>
<html lang="en-US">
  <head>
    <meta charset="UTF-8">
    <title>137_2: 《同王十三維偶然作十首》儲光羲</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>137_2: 《同王十三維偶然作十首》儲光羲</p>
        <p>仲夏日中時，草木看欲燋。田家惜工力，把鋤來東皋。<br>顧望浮雲陰，往往誤傷苗。歸來悲困極，兄嫂共相譊。<br>無錢可沽酒，何以解劬勞。夜深星漢明，庭宇虛寥寥。<br>高柳三五株，可以獨逍遙。<br>北山種松柏，南山種蒺藜。出入雖同趣，所向各有宜。<br>孔丘貴仁義，老氏好無為。我心若虛空，此道將安施。<br>暫過伊闕間，晼晚三伏時。高閣入雲中，芙蓉滿清池。<br>要自非我室，還望南山陲。<br>野老本貧賤，冒暑鋤瓜田。一畦未及終，樹下高枕眠。<br>荷蓧者誰子，皤皤來息肩。不復問鄉墟，相見但依然。<br>腹中無一物，高話羲皇年。落日臨層隅，逍遙望晴川。<br>使婦提蠶筐，呼兒榜漁船。悠悠泛綠水，去摘浦中蓮。<br>蓮花豔且美，使我不能還。<br>浮雲在虛空，隨風複卷舒。我心方處順，動作何憂虞。<br>但言嬰世網，不復得閒居。迢遞別東國，超遙來西都。<br>見人乃恭敬，曾不問賢愚。雖若不能言，中心亦難誣。<br>故鄉滿親戚，道遠情日疏。偶欲陳此意，複無南飛鳧。<br>草木花葉生，相與命為春。當非草木意，信是故時人。<br>靜念惻群物，何由知至真。狂歌問夫子，夫子莫能陳。<br>鳳凰飛且鳴，容裔下天津。清淨無言語，茲焉庶可親。<br>黃河流向東，弱水流向西。趨舍各有異，造化安能齊。<br>妾本邯鄲女，生長在叢台。既聞容見寵，複想玄為妻。<br>刻畫尚風流，幸會君招攜。逶迤歌舞座，婉孌芙蓉閨。<br>日月方向除，恩愛忽焉暌。棄置誰複道，但悲生不諧。<br>羨彼匹婦意，偕老常同棲。<br>日暮登春山，山鮮雲複輕。遠近看春色，踟躕新月明。<br>仙人浮丘公，對月時吹笙。丹鳥飛熠熠，蒼蠅亂營營。<br>群動汩吾真，訛言傷我情。安得如子晉，與之遊太清。<br>耽耽銅鞮宮，遙望長數裏。賓客無多少，出入皆珠履。<br>朴儒亦何為，辛苦讀舊史。不道無家舍，效他養妻子。<br>冽冽玄冬暮，衣裳無准擬。偶然著道書，神人養生理。<br>公卿時見賞，賜賚難具紀。莫問身後事，且論朝夕是。<br>空山暮雨來，眾鳥竟棲息。斯須照夕陽，雙雙複撫翼。<br>我念天時好，東田有稼穡。浮雲蔽川原，新流集溝洫。<br>裴回顧衡宇，僮僕邀我食。臥覽床頭書，睡看機中織。<br>想見明膏煎，中夜起唧唧。<br>四鄰競豐屋，我獨好卑室。窈窕高臺中，時聞撫新瑟。<br>狂飆動地起，拔木乃非一。相顧始知悲，中心憂且栗。<br>蚩蚩命子弟，恨不居高秩。日入賓從歸，清晨冠蓋出。<br>中庭有奇樹，榮早衰複疾。此道猶不知，微言安可述。<br></p></body></html>