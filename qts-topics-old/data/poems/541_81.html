<!DOCTYPE HTML>
<html lang="en-US">
  <head>
    <meta charset="UTF-8">
    <title>541_81: 《戲題樞言草閣三十二韻》李商隱</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>541_81: 《戲題樞言草閣三十二韻》李商隱</p>
        <p>君家在河北，我家在山西。百歲本無業，陰陰仙李枝。<br>尚書文與武，戰罷幕府開。君從渭南至，我自仙遊來。<br>平昔苦南北，動成雲雨乖。逮今兩攜手，對若床下鞋。<br>夜歸碣石館，朝上黃金台。我有苦寒調，君抱陽春才。<br>年顏各少壯，發綠齒尚齊。我雖不能飲，君時醉如泥。<br>政靜籌畫簡，退食多相攜。掃掠走馬路，整頓射雉翳。<br>春風二三月，柳密鶯正啼。清河在門外，上與浮雲齊。<br>欹冠調玉琴，彈作松風哀。又彈明君怨，一去怨不回。<br>感激坐者泣，起視雁行低。翻憂龍山雪，卻雜胡沙飛。<br>仲容銅琵琶，項直聲淒淒。上貼金捍撥，畫為承露雞。<br>君時臥掁觸，勸客白玉杯。苦雲年光疾，不飲將安歸。<br>我賞此言是，因循未能諧。君言中聖人，坐臥莫我違。<br>榆莢亂不整，楊花飛相隨。上有白日照，下有東風吹。<br>青樓有美人，顏色如玫瑰。歌聲入青雲，所痛無良媒。<br>少年苦不久，顧慕良難哉。徒令真珠肶，裛入珊瑚腮。<br>君今且少安，聽我苦吟詩。古詩何人作，老大徒傷悲。<br></p></body></html>