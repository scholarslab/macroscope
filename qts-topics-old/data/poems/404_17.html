<!DOCTYPE HTML>
<html lang="en-US">
  <head>
    <meta charset="UTF-8">
    <title>404_17: 《江陵三夢》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>404_17: 《江陵三夢》元稹</p>
        <p>平生每相夢，不省兩相知。況乃幽明隔，夢魂徒爾為。<br>情知夢無益，非夢見何期。今夕亦何夕，夢君相見時。<br>依稀舊妝服，晻淡昔容儀。不道間生死，但言將別離。<br>分張碎針線，襵疊故屏幃。撫稚再三囑，淚珠千萬垂。<br>囑雲唯此女，自歎總無兒。尚念嬌且騃，未禁寒與饑。<br>君複不憘事，奉身猶脫遺。況有官縛束，安能長顧私。<br>他人生間別，婢僕多謾欺。君在或有托，出門當付誰。<br>言罷泣幽噎，我亦涕淋漓。驚悲忽然寤，坐臥若狂癡。<br>月影半床黑，蟲聲幽草移。心魂生次第，覺夢久自疑。<br>寂默深想像，淚下如流澌。百年永已訣，一夢何太悲。<br>悲君所嬌女，棄置不我隨。長安遠於日，山川雲間之。<br>縱我生羽翼，網羅生縶維。今宵淚零落，半為生別滋。<br>感君下泉魄，動我臨川思。一水不可越，黃泉況無涯。<br>此懷何由極，此夢何由追。坐見天欲曙，江風吟樹枝。<br>古原三丈穴，深葬一枝瓊。崩剝山門壞，煙綿墳草生。<br>久依荒隴坐，卻望遠村行。驚覺滿床月，風波江上聲。<br>君骨久為土，我心長似灰。百年何處盡，三夜夢中來。<br>逝水良已矣，行雲安在哉。坐看朝日出，眾鳥雙裴回。<br></p></body></html>