<!DOCTYPE HTML>
<html lang="en-US">
  <head>
    <meta charset="UTF-8">
    <title>753_18: 《亞元舍人不替深知猥貽佳作三篇清絕不敢輕…庶資一笑耳》徐鉉</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>753_18: 《亞元舍人不替深知猥貽佳作三篇清絕不敢輕…庶資一笑耳》徐鉉</p>
        <p>海陵城裏春正月，海畔朝陽照殘雪。城中有客獨登樓，<br>遙望天邊白銀闕。白銀闕下何英英，雕鞍繡轂趨承明。<br>閶門曉辟旌旗影，玉墀風細佩環聲。此處追飛皆俊彥，<br>當年何事容疵賤。懷鉛晝坐紫微宮，焚香夜直明光殿。<br>王言簡靜官司閑，朋好殷勤多往還。新亭風景如東洛，<br>邙嶺林泉似北山。光陰暗度杯盂裏，職業未妨談笑間。<br>有時邀賓複攜妓，造門不問都非是。酣歌叫笑驚四鄰，<br>賦筆縱橫動千字。任他銀箭轉更籌，不怕金吾司夜吏。<br>可憐諸貴賢且才，時情物望兩無猜。伊餘獨稟狂狷性，<br>褊量多言仍薄命。吞舟可漏豈無恩，負乘自貽非不幸。<br>一朝削跡為遷客，旦暮青雲千里隔。離鴻別雁各分飛，<br>折柳攀花兩無色。盧龍渡口問迷津，瓜步山前送暮春。<br>白沙江上曾行路，青林花落何紛紛。漢皇昔幸回中道，<br>極目牛羊臥芳草。舊宅重遊盡隙荒，故人相見多衰老。<br>禪智寺，山光橋，風瑟瑟兮雨蕭蕭。行杯已醒殘夢斷，<br>征途未極離魂消。海陵郡中陶太守，相逢本是隨行舊。<br>乍申拜起已開眉，卻問辛勤還執手。精廬水榭最清幽，<br>一稅征車聊駐留。閉門思過謝來客，知恩省分寬離憂。<br>郡齋勝境有後池，山亭菌閣互參差。有時虛左來相召，<br>舉白飛觴任所為。多才太守能撾鼓，醉送金船間歌舞。<br>酒酣耳熱眼生花，暫似京華歡會處。歸來旅館還端居，<br>清風朗月夜窗虛。駸駸流景歲雲暮，天涯望斷故人書。<br>春來憑檻方歎息，仰頭忽見南來翼。足系紅箋墮我前，<br>引頸長鳴如有言。開緘試讀相思字，乃是多情喬亞元。<br>短韻三篇皆麗絕，小梅寄意情偏切。金蘭投分一何堅，<br>銀鉤置袖終難滅。醉後狂言何足奇，感君知己不相遺。<br>長卿曾作美人賦，玄成今有責躬詩。報章欲托還京信，<br>筆拙紙窮情未盡。珍重芸香陳子喬，亦解貽書遠相問。<br>寧須買藥療羈愁，只恨無書消鄙吝。遊處當時靡不同，<br>歡娛今日兩成空。天子尚應憐賈誼，時人未要嘲揚雄。<br>曲終筆閣緘封已，翩翩驛騎行塵起。寄向中朝謝故人，<br>為說相思意如此。<br></p></body></html>