<!DOCTYPE HTML>
<html lang="en-US">
  <head>
    <meta charset="UTF-8">
    <title>418_14: 《人道短》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>418_14: 《人道短》元稹</p>
        <p>古道天道長人道短，我道天道短人道長。<br>天道晝夜回轉不曾住，春秋冬夏忙。顛風暴雨電雷狂，<br>晴被陰暗，月奪日光。往往星宿，日亦堂堂。天既職性命，<br>道德人自強。堯舜有聖德，天不能遣，壽命永昌。<br>泥金刻玉，與秦始皇。周公傅說，何不長宰相。老聃仲尼，<br>何事棲遑。莽卓恭顯，皆數十年富貴。梁冀夫婦，<br>車馬煌煌。若此顛倒事，豈非天道短，豈非人道長。<br>堯舜留得神聖事，百代天子有典章。仲尼留得孝順語，<br>千年萬歲父子不敢相滅亡。歿後千餘載，<br>唐家天子封作文宣王。老君留得五千字，子孫萬萬稱聖唐。<br>諡作玄元帝，魂魄坐天堂。周公周禮二十卷，<br>有能行者知紀綱。傅說說命三四紙，有能師者稱祖宗。<br>天能夭人命，人使道無窮。若此神聖事，誰道人道短，<br>豈非人道長。天能種百草，蕕得十年有氣息，蕣才一日芳。<br>人能揀得丁沈蘭蕙，料理百和香。天解養禽獸，<br>喂虎豹豺狼。人解和曲糵。充礿祀烝嘗。杜鵑無百作，<br>天遣百鳥哺雛，不遣哺鳳凰。巨蟒壽千歲，<br>天遣食牛吞象充腹腸。蛟螭與變化，鬼怪與隱藏。<br>蚊蚋與利觜，枳棘與鋒鋩。賴得人道有揀別，<br>信任天道真茫茫。若此撩亂事，豈非天道短，賴得人道長。<br></p></body></html>