<!DOCTYPE HTML>
<html lang="en-US">
  <head>
    <meta charset="UTF-8">
    <title>229_83: 《夔州歌十絕句》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>229_83: 《夔州歌十絕句》杜甫</p>
        <p>中巴之東巴東山，江水開闢流其間。<br>白帝高為三峽鎮，夔州險過百牢關。<br>白帝夔州各異城，蜀江楚峽混殊名。<br>英雄割據非天意，霸主併吞在物情。<br>群雄競起問前朝，王者無外見今朝。<br>比訝漁陽結怨恨，元聽舜日舊簫韶。<br>赤甲白鹽俱刺天，閭閻繚繞接山巔。<br>楓林橘樹丹青合，複道重樓錦繡懸。<br>瀼東瀼西一萬家，江北江南春冬花。<br>背飛鶴子遺瓊蕊，相趁鳧雛入蔣牙。<br>東屯稻畦一百頃，北有澗水通青苗。<br>晴浴狎鷗分處處，雨隨神女下朝朝。<br>蜀麻吳鹽自古通，萬斛之舟行若風。<br>長年三老長歌裏，白晝攤錢高浪中。<br>憶昔咸陽都市合，山水之圖張賣時。<br>巫峽曾經寶屏見，楚宮猶對碧峰疑。<br>武侯祠堂不可忘，中有松柏參天長。<br>干戈滿地客愁破，雲日如火炎天涼。<br>閬風玄圃與蓬壺，中有高堂天下無。<br>借問夔州壓何處，峽門江腹擁城隅。<br></p></body></html>