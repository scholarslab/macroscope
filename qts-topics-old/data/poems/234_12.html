<!DOCTYPE HTML>
<html lang="en-US">
  <head>
    <meta charset="UTF-8">
    <title>234_12: 《惜別行送劉僕射判官（僕射乃其主將劉乃僕射之判官也）》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>234_12: 《惜別行送劉僕射判官（僕射乃其主將劉乃僕射之判官也）》杜甫</p>
        <p>聞道南行市駿馬，不限匹數軍中須。襄陽幕府天下異，<br>主將儉省憂艱虞。只收壯健勝鐵甲，豈因格鬥求龍駒。<br>而今西北自反胡，騏驎蕩盡一匹無。龍媒真種在帝都，<br>子孫永落西南隅。向非戎事備征伐，君肯辛苦越江湖。<br>江湖凡馬多憔悴，衣冠往往乘蹇驢。梁公富貴於身疏，<br>號令明白人安居。俸錢時散士子盡，府庫不為驕豪虛。<br>以茲報主寸心赤，氣卻西戎回北狄。羅網群馬籍馬多，<br>氣在驅馳出金帛。劉侯奉使光推擇，滔滔才略滄溟窄。<br>杜陵老翁秋系船，扶病相識長沙驛。強梳白髮提胡盧，<br>手把菊花路旁摘。九州兵革浩茫茫，三歎聚散臨重陽。<br>當杯對客忍流涕，君不覺老夫神內傷。<br></p></body></html>