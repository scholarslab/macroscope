<!DOCTYPE HTML>
<html lang="en-US">
  <head>
    <meta charset="UTF-8">
    <title>218_15: 《前出塞九首》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>218_15: 《前出塞九首》杜甫</p>
        <p>戚戚去故里，悠悠赴交河。公家有程期，亡命嬰禍羅。<br>君已富土境，開邊一何多。棄絕父母恩，吞聲行負戈。<br>出門日已遠，不受徒旅欺。骨肉恩豈斷，男兒死無時。<br>走馬脫轡頭，手中挑青絲。捷下萬仞岡，俯身試搴旗。<br>磨刀嗚咽水，水赤刃傷手。欲輕腸斷聲，心緒亂已久。<br>丈夫誓許國，憤惋複何有。功名圖騏驎，戰骨當速朽。<br>送徒既有長，遠戍亦有身。生死向前去，不勞吏怒嗔。<br>路逢相識人，附書與六親。哀哉兩決絕，不復同苦辛。<br>迢迢萬餘裏，領我赴三軍。軍中異苦樂，主將甯盡聞。<br>隔河見胡騎，倏忽數百群。我始為奴僕，幾時樹功勳。<br>挽弓當挽強，用箭當用長。射人先射馬，擒賊先擒王。<br>殺人亦有限，列國自有疆。苟能制侵陵，豈在多殺傷。<br>驅馬天雨雪，軍行入高山。徑危抱寒石，指落曾冰間。<br>已去漢月遠，何時築城還。浮雲暮南征，可望不可攀。<br>單于寇我壘，百里風塵昏。雄劍四五動，彼軍為我奔。<br>虜其名王歸，系頸授轅門。潛身備行列，一勝何足論。<br>從軍十年餘，能無分寸功。眾人貴苟得，欲語羞雷同。<br>中原有鬥爭，況在狄與戎。丈夫四方志，安可辭固窮。<br></p></body></html>