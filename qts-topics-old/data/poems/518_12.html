<!DOCTYPE HTML>
<html lang="en-US">
  <head>
    <meta charset="UTF-8">
    <title>518_12: 《和劉補闕秋園寓興六首》雍陶</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>518_12: 《和劉補闕秋園寓興六首》雍陶</p>
        <p>水木夕陰冷，池塘秋意多。庭風吹故葉，階露淨寒莎。<br>愁燕窺燈語，情人見月過。砧聲聽已別，蟲響複相和。<br>閉門無事後，此地即山中。但覺鳥聲異，不知人境同。<br>晚花開為雨，殘果落因風。獨坐還吟酌，詩成酒已空。<br>自得家林趣，常時在外稀。對僧餐野食，迎客著山衣。<br>雀鬥翻簷散，蟬驚出樹飛。功成他日後，何必五湖歸。<br>秋色庭蕪上，清朝見露華。疏篁抽晚筍，幽藥吐寒芽。<br>引水新渠淨，登臺小徑斜。人來多愛此，蕭爽似仙家。<br>禁掖朝回後，林園勝賞時。野人來辨藥，庭鶴往看棋。<br>晚日明丹棗，朝霜潤紫梨。還因重風景，猶自有秋詩。<br>聖代少封事，閒居方屏喧。漏寒雲外闕，木落月中園。<br>山鳥宿簷樹，水螢流洞門。無人見清景，林下自開尊。<br></p></body></html>