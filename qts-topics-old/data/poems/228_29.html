<!DOCTYPE HTML>
<html lang="en-US">
  <head>
    <meta charset="UTF-8">
    <title>228_29: 《將赴成都草堂途中有作，先寄嚴鄭公五首》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>228_29: 《將赴成都草堂途中有作，先寄嚴鄭公五首》杜甫</p>
        <p>得歸茅屋赴成都，直為文翁再剖符。但使閭閻還揖讓，<br>敢論松竹久荒蕪。魚知丙穴由來美，酒憶郫筒不用酤。<br>五馬舊曾諳小徑，幾回書劄待潛夫。<br>處處青江帶白蘋，故園猶得見殘春。雪山斥候無兵馬，<br>錦裏逢迎有主人。休怪兒童延俗客，不教鵝鴨惱比鄰。<br>習池未覺風流盡，況複荊州賞更新。<br>竹寒沙碧浣花溪，菱刺藤梢咫尺迷。過客徑須愁出入，<br>居人不自解東西。書簽藥裹封蛛網，野店山橋送馬蹄。<br>豈藉荒庭春草色，先判一飲醉如泥。<br>常苦沙崩損藥欄，也從江檻落風湍。新松恨不高千尺，<br>惡竹應須斬萬竿。生理只憑黃閣老，衰顏欲付紫金丹。<br>三年奔走空皮骨，信有人間行路難。<br>錦官城西生事微，烏皮幾在還思歸。昔去為憂亂兵入，<br>今來已恐鄰人非。側身天地更懷古，回首風塵甘息機。<br>共說總戎雲鳥陣，不妨遊子芰荷衣。<br></p></body></html>