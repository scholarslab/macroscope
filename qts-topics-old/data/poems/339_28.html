<!DOCTYPE HTML>
<html lang="en-US">
  <head>
    <meta charset="UTF-8">
    <title>339_28: 《崔十六少府攝伊陽，以詩及書見投，因酬三十韻》韓愈</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>339_28: 《崔十六少府攝伊陽，以詩及書見投，因酬三十韻》韓愈</p>
        <p>崔君初來時，相識頗未慣。但聞赤縣尉，不比博士慢。<br>賃屋得連牆，往來忻莫間。我時亦新居，觸事苦難辦。<br>蔬飧要同吃，破襖請來綻。謂言安堵後，貸借更何患。<br>不知孤遺多，舉族仰薄宦。有時未朝餐，得米日已晏。<br>隔牆聞讙呼，眾口極鵝雁。前計頓乖張，居然見真贗。<br>嬌兒好眉眼，袴腳凍兩骭。捧書隨諸兄，累累兩角丱。<br>冬惟茹寒齏，秋始識瓜瓣。問之不言饑，飫若厭芻豢。<br>才名三十年，久合居給諫。白頭趨走裏，閉口絕謗訕。<br>府公舊同袍，拔擢宰山澗。寄詩雜詼俳，有類說鵬鷃。<br>上言酒味酸，冬衣竟未擐。下言人吏稀，惟足彪與虥。<br>又言致豬鹿，此語乃善幻。三年國子師，腸肚習藜莧。<br>況住洛之涯，魴鱒可罩汕。肯效屠門嚼，久嫌弋者篡。<br>謀拙日焦拳，活計似鋤剗。男寒澀詩書，妻瘦剩腰襻。<br>為官不事職，厥罪在欺謾。行當自劾去，漁釣老葭薍。<br>歲窮寒氣驕，冰雪滑磴棧。音問難屢通，何由覿清盼。<br></p></body></html>