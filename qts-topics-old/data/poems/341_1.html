<!DOCTYPE HTML>
<html lang="en-US">
  <head>
    <meta charset="UTF-8">
    <title>341_1: 《符讀書城南（符，愈之子。城南，愈別墅）》韓愈</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>341_1: 《符讀書城南（符，愈之子。城南，愈別墅）》韓愈</p>
        <p>木之就規矩，在梓匠輪輿。人之能為人，由腹有詩書。<br>詩書勤乃有，不勤腹空虛。欲知學之力，賢愚同一初。<br>由其不能學，所入遂異閭。兩家各生子，提孩巧相如。<br>少長聚嬉戲，不殊同隊魚。年至十二三，頭角稍相疏。<br>二十漸乖張，清溝映汙渠。三十骨骼成，乃一龍一豬。<br>飛黃騰踏去，不能顧蟾蜍。一為馬前卒，鞭背生蟲蛆。<br>一為公與相，潭潭府中居。問之何因爾，學與不學歟。<br>金璧雖重寶，費用難貯儲。學問藏之身，身在則有餘。<br>君子與小人，不系父母且。不見公與相，起身自犁鉏。<br>不見三公後，寒饑出無驢。文章豈不貴，經訓乃菑畬。<br>潢潦無根源，朝滿夕已除。人不通古今，馬牛而襟裾。<br>行身陷不義，況望多名譽。時秋積雨霽，新涼入郊墟。<br>燈火稍可親，簡編可卷舒。豈不旦夕念，為爾惜居諸。<br>恩義有相奪，作詩勸躊躇。<br></p></body></html>