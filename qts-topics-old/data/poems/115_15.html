<!DOCTYPE HTML>
<html lang="en-US">
  <head>
    <meta charset="UTF-8">
    <title>115_15: 《秋夜寓直即事懷贈蕭令公裴侍郎兼通簡南省諸友人》王灣</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>115_15: 《秋夜寓直即事懷贈蕭令公裴侍郎兼通簡南省諸友人》王灣</p>
        <p>聖主萬年興，賢臣數載升。古靈傳嶽秀，宏量稟川澄。<br>畿甸舉長策，風霜秉直繩。出車遙俗震，登閣滿朝稱。<br>賦簡流亡輯，農安政理憑。還家新長幼，巡壟舊溝塍。<br>忠梗大勳立，寰瀛墮業懲。焚香兼禦史，懸鏡委中丞。<br>旟隼當朝立，台驄發郡乘。司徒漢家重，國典潁川征。<br>雲路俄平入，臺階忽上淩。秉鈞調造化，宣綍慰黎烝。<br>金省方秋作，瑤軒直夜憑。中書贈陳准，右相簡王陵。<br>三傑賢更穆，百僚歡且兢。搖懷及賓友，計曲辨淄澠。<br>閶闔暝陰散，鉤陳爽氣凝。月深宮樹轉，河近禁樓冰。<br>卑吏夙驅策，微涓效鬥升。望麾宵繼火，書板曙懷蒸。<br>彼此雖流盼，規模轉服膺。惠將霄漢隔，勞或歲時矜。<br>位重恩寧濫，才輕懾不勝。林巒甘獨往，疵賤苦相仍。<br>敢忘銜花雀，思同附驥蠅。平生逐鳥雀，何日嗣蒼鷹。<br></p></body></html>