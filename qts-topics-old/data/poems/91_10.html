<!DOCTYPE HTML>
<html lang="en-US">
  <head>
    <meta charset="UTF-8">
    <title>91_10: 《冬日述懷奉呈韋祭酒張左丞蘭台名賢》崔日知</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>91_10: 《冬日述懷奉呈韋祭酒張左丞蘭台名賢》崔日知</p>
        <p>弱齡好經籍，披卷即怡然。覃精四十載，馳騁數千言。<br>孔壁采遺篆，周韋考絕編。袁公論劍術，孫子敘兵篇。<br>魯史君臣道，姬書日月懸。從師改炎燠，負笈遍山川。<br>上異西河夏，中非北海玄。光榮拾青紫，名價接通賢。<br>既重萬鐘樂，寧思二頃田。長戟同分虎，高冠亞附蟬。<br>晚懷重虛曠，養志息雕鐫。登高慚思拙，匠物謝情妍。<br>不慕張平子，甯希王仲宣。誰謂登龍日，翻成刻鵠年。<br>循循勞善誘，軋軋思微牽。琢磨才既竭，鑽仰德彌堅。<br>朽木誠為諭，捫心徒自憐。終期吞鳥夢，振翼上雲煙。<br>賦成先擲地，詞高直掞天。更執摳衣禮，仍開函丈筵。<br>霧披槐市藹，水靜璧池圓。願逐從風葉，飛舞翰林前。<br></p></body></html>