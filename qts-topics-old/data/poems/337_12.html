<!DOCTYPE HTML>
<html lang="en-US">
  <head>
    <meta charset="UTF-8">
    <title>337_12: 《縣齋有懷（陽山縣齋作，時貞元二十一年順宗新即位）》韓愈</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>337_12: 《縣齋有懷（陽山縣齋作，時貞元二十一年順宗新即位）》韓愈</p>
        <p>少小尚奇偉，平生足悲吒。猶嫌子夏儒，肯學樊遲稼。<br>事業窺皋稷，文章蔑曹謝。濯纓起江湖，綴佩雜蘭麝。<br>悠悠指長道，去去策高駕。誰為傾國謀，自許連城價。<br>初隨計吏貢，屢入澤宮射。雖免十上勞，何能一戰霸。<br>人情忌殊異，世路多權詐。蹉跎顏遂低，摧折氣愈下。<br>冶長信非罪，侯生或遭罵。懷書出皇都，銜淚渡清灞。<br>身將老寂寞，志欲死閒暇。朝食不盈腸，冬衣才掩髂。<br>軍書既頻召，戎馬乃連跨。大樑從相公，彭城赴僕射。<br>弓箭圍狐兔，絲竹羅酒炙。兩府變荒涼，三年就休假。<br>求官去東洛，犯雪過西華。塵埃紫陌春，風雨靈台夜。<br>名聲荷朋友，援引乏姻婭。雖陪彤庭臣，詎縱青冥靶。<br>寒空聳危闕，曉色曜修架。捐軀辰在丁，鎩翮時方蠟。<br>投荒誠職分，領邑幸寬赦。湖波翻日車，嶺石坼天罅。<br>毒霧恒熏晝，炎風每燒夏。雷威固已加，颶勢仍相借。<br>氣象杳難測，聲音籲可怕。夷言聽未慣，越俗循猶乍。<br>指摘兩憎嫌，睢盱互猜訝。只緣恩未報，豈謂生足藉。<br>嗣皇新繼明，率土日流化。惟思滌瑕垢，長去事桑柘。<br>劚嵩開雲扃，壓潁抗風榭。禾麥種滿地，梨棗栽繞舍。<br>兒童稍長成，雀鼠得驅嚇。官租日輸納，村酒時邀迓。<br>閑愛老農愚，歸弄小女姹。如今便可爾，何用畢婚嫁。<br></p></body></html>