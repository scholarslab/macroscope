<!DOCTYPE HTML>
<html lang="en-US">
  <head>
    <meta charset="UTF-8">
    <title>246_13: 《酬皇甫侍禦望天灊山見示之作》獨孤及</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>246_13: 《酬皇甫侍禦望天灊山見示之作》獨孤及</p>
        <p>早歲慕五嶽，嘗為塵機礙。孰知天柱峰，今與郡齋對。<br>隱嶙抱元氣，氤氳含青靄。雲崖媚遠空，石壁寒古塞。<br>漢皇南遊日，望秩此昭配。法駕到穀口，禮容振荒外。<br>焚柴百神趨，執玉萬方會。天旋物順動，德布澤滂霈。<br>講武威已耀，學仙功未艾。黃金竟何成，洪業遽淪昧。<br>度世若一瞬，昨朝已千載。如今封禪壇，唯見雲雨晦。<br>長望哀往古，勞生慚大塊。清暉幸相娛，幽獨知所賴。<br>寒城春方正，初日明可愛。萬殊喜陽和，余亦荷時泰。<br>山色日夜綠，下有清淺瀨。愧作拳僂人，沈迷簿書內。<br>登臨歎拘限，出處悲老大。況聽郢中曲，複識湘南態。<br>思免物累牽，敢令道機退。瞞然誦佳句，持此秋蘭佩。<br></p></body></html>