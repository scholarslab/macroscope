<!DOCTYPE HTML>
<html lang="en-US">
  <head>
    <meta charset="UTF-8">
    <title>397_2: 《陽城驛》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>397_2: 《陽城驛》元稹</p>
        <p>商有陽城驛，名同陽道州。陽公沒已久，感我淚交流。<br>昔公孝父母，行與曾閔儔。既孤善兄弟，兄弟和且柔。<br>一夕不相見，若懷三歲憂。遂誓不婚娶，沒齒同衾裯。<br>妹夫死他縣，遺骨無人收。公令季弟往，公與仲弟留。<br>相別竟不得，三人同遠遊。共負他鄉骨，歸來藏故丘。<br>棲遲居夏邑，邑人無苟偷。裏中競長短，來問劣與優。<br>官刑一朝恥，公短終身羞。公亦不遺布，人自不盜牛。<br>問公何能爾，忠信先自修。發言當道理，不顧黨與讎。<br>聲香漸翕習，冠蓋若雲浮。少者從公學，老者從公游。<br>往來相告報，縣尹與公侯。名落公卿口，湧如波薦舟。<br>天子得聞之，書下再三求。書中願一見，不異旱地虯。<br>何以持為聘，束帛藉琳球。何以持為禦，駟馬駕安輈。<br>公方伯夷操，事殷不事周。我實唐士庶，食唐之田疇。<br>我聞天子憶，安敢專自由。來為諫大夫，朝夕侍冕旒。<br>希夷惇薄俗，密勿獻良籌。神醫不言術，人瘼曾暗瘳。<br>月請諫官俸，諸弟相對謀。皆曰親戚外，酒散目前愁。<br>公雲不有爾，安得此嘉猷。施餘盡酤酒，客來相獻酬。<br>日旰不謀食，春深仍弊裘。人心良戚戚，我樂獨由由。<br>貞元歲雲暮，朝有曲如鉤。風波勢奔蹙，日月光綢繆。<br>齒牙屬為猾，禾黍暗生蟊。豈無司言者，肉食吞其喉。<br>豈無司搏者，利柄扼其鞲。鼻複勢氣塞，不得辯熏蕕。<br>公雖未顯諫，惴惴如患瘤。飛章八九上，皆若珠暗投。<br>炎炎日將熾，積燎無人抽。公乃帥其屬，決諫同報仇。<br>延英殿門外，叩閣仍叩頭。且曰事不止，臣諫誓不休。<br>上知不可遏，命以美語酬。降官司成署，俾之為贅疣。<br>奸心不快活，擊刺礪戈矛。終為道州去，天道竟悠悠。<br>遂令不言者，反以言為訧。喉舌坐成木，鷹鸇化為鳩。<br>避權如避虎，冠豸如冠猴。平生附我者，詩人稱好逑。<br>私來一執手，恐若墜諸溝。送我不出戶，決我不回眸。<br>唯有太學生，各具糧與餱。鹹言公去矣，我亦去荒陬。<br>公與諸生別，步步駐行騶。有生不可訣，行行過閩甌。<br>為師得如此，得為賢者不。道州聞公來，鼓舞歌且謳。<br>昔公居夏邑，狎人如狎鷗。況自為刺史，豈複援鼓桴。<br>滋章一時罷，教化天下遒。炎瘴不得老，英華忽已秋。<br>有鳥哭楊震，無兒悲鄧攸。唯餘門弟子，列樹松與楸。<br>今來過此驛，若吊汨羅洲。祠曹諱羊祜，此驛何不侔。<br>我願避公諱，名為避賢郵。此名有深意，蔽賢天所尤。<br>吾聞玄元教，日月冥九幽。幽陰蔽翳者，永為幽翳囚。<br></p></body></html>