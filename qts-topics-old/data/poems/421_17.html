<!DOCTYPE HTML>
<html lang="en-US">
  <head>
    <meta charset="UTF-8">
    <title>421_17: 《酬鄭從事四年九月宴望海亭，次用舊韻》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>421_17: 《酬鄭從事四年九月宴望海亭，次用舊韻》元稹</p>
        <p>海亭樹木何蘢蔥，寒光透坼秋玲瓏。湖山四面爭氣色，<br>曠望不與人間同。一拳墺伏東武小，兩山鬥構秦望雄。<br>嵌空古墓失文種，突兀怪石疑防風。舟船駢比有宗侶，<br>水雲滃泱無始終。雪花布遍稻隴白，日腳插入秋波紅。<br>興餘望劇酒四坐，歌聲舞豔煙霞中。酒酣從事歌送我，<br>歌雲此樂難再逢。良時年少猶健羨，使君況是頭白翁。<br>我聞此曲深歎息，唧唧不異秋草蟲。憶年十五學構廈，<br>有意蓋覆天下窮。安知四十虛富貴，朱紫束縛心志空。<br>妝梳伎女上樓榭，止欲歡樂微茫躬。雖無趣尚慕賢聖，<br>幸有心目知西東。欲將滑甘柔藏府，已被鬱噎沖喉嚨。<br>君今勸我酒太醉，醉語不復能沖融。勸君莫學虛富貴，<br>不是賢人難變通。<br></p></body></html>