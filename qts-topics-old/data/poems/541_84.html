<!DOCTYPE HTML>
<html lang="en-US">
  <head>
    <meta charset="UTF-8">
    <title>541_84: 《今月二日不自量度輒以詩一首四十韻…詠歎不足之義也》李商隱</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>541_84: 《今月二日不自量度輒以詩一首四十韻…詠歎不足之義也》李商隱</p>
        <p>家擅無雙譽，朝居第一功。四時當首夏，八節應條風。<br>滌濯臨清濟，巉岩倚碧嵩。鮑壺冰皎潔，王佩玉丁東。<br>處劇張京兆，通經戴侍中。將星臨迥夜，卿月麗層穹。<br>下令銷秦盜，高談破宋聾。含霜太山竹，拂霧嶧陽桐。<br>樂道幹知退，當官蹇匪躬。服箱青海馬，入兆渭川熊。<br>固是符真宰，徒勞讓化工。鳳池春瀲豔，雞樹曉曈曨。<br>願守三章約，還期九譯通。熏琴調大舜，寶瑟和神農。<br>慷慨資元老，周旋值狡童。仲尼羞問陣，魏絳喜和戎。<br>款款將除蠹，孜孜欲達聰。所求因渭濁，安肯與雷同。<br>物議將調鼎，君恩忽賜弓。開吳相上下，全蜀占西東。<br>銳卒魚懸餌，豪胥鳥在籠。疲民呼杜母，鄰國仰羊公。<br>置驛推東道，安禪合北宗。嘉賓增重價，上士悟真空。<br>扇舉遮王導，樽開見孔融。煙飛愁舞罷，塵定惜歌終。<br>岸柳兼池綠，園花映燭紅。未曾周顗醉，轉覺季心恭。<br>系滯喧人望，便蕃屬聖衷。天書何日降，庭燎幾時烘。<br>早歲乖投刺，今晨幸發蒙。遠途哀跛鱉，薄藝獎雕蟲。<br>故事曾尊隗，前修有薦雄。終須煩刻畫，聊擬更磨礱。<br>蠻嶺晴留雪，巴江晚帶楓。營巢憐越燕，裂帛待燕鴻。<br>自苦誠先檗，長飄不後蓬。容華雖少健，思緒即悲翁。<br>感激淮山館，優遊碣石宮。待公三入相，丕祚始無窮。<br></p></body></html>