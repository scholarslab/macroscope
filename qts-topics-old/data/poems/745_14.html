<!DOCTYPE HTML>
<html lang="en-US">
  <head>
    <meta charset="UTF-8">
    <title>745_14: 《題僧院紫竹》陳陶</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>745_14: 《題僧院紫竹》陳陶</p>
        <p>喜游蛟井寺，複見炎州竹。杳靄萬丈間，嘯風清獨速。<br>江南正霜霰，吐秀弄顓頊。似瑞驚堅貞，如魔試金粟。<br>筍非孝子泣，文異湘靈哭。金碧誰與鄰，蕭森自成族。<br>新聞赤帝種，子落毛人穀。遠祖賜鷦鵬，遺芳遍南陸。<br>對煙蘇麻醜，夾澗筼簹伏。美譽動丹青，瑰姿豔秦蜀。<br>因緣鹿苑識，想像蛇丘劚。幾葉別黃茅，何年依白足。<br>龍樹蟄一花，砌瑤掃雲屋。色靜曼仙花，名高給孤獨。<br>青蔥太子樹，灑落觀音目。法雨每沾濡，玉毫時照燭。<br>離居鸞節變，住冷金顏縮。豈念葛陂榮，幸無祖父辱。<br>光搖水精串，影送蓮花軸。江鶩日相尋，野鶚時寄宿。<br>幽香入茶灶，靜翠直棋局。肯羨垣上蒿，自多籬下菊。<br>從來道生一，況伴龜藏六。棲托詎星回，檀欒已雲矗。<br>霞杯傳縹葉，羽管吹紫玉。久絕釣竿歌，聊裁竹枝曲。<br>愧生黃金地，千秋為師綠。<br></p></body></html>