<!DOCTYPE HTML>
<html lang="en-US">
  <head>
    <meta charset="UTF-8">
    <title>232_39: 《秋日荊南述懷三十韻》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>232_39: 《秋日荊南述懷三十韻》杜甫</p>
        <p>昔承推獎分，愧匪挺生材。遲暮宮臣忝，艱危袞職陪。<br>揚鑣隨日馭，折檻出雲台。罪戾寬猶活，干戈塞未開。<br>星霜玄鳥變，身世白駒催。伏枕因超忽，扁舟任往來。<br>九鑽巴噀火，三蟄楚祠雷。望帝傳應實，昭王問不回。<br>蛟螭深作橫，豺虎亂雄猜。素業行已矣，浮名安在哉。<br>琴烏曲怨憤，庭鶴舞摧頹。秋雨漫湘水，陰風過嶺梅。<br>苦搖求食尾，常曝報恩腮。結舌防讒柄，探腸有禍胎。<br>蒼茫步兵哭，輾轉仲宣哀。饑籍家家米，愁征處處杯。<br>休為貧士歎，任受眾人咍。得喪初難識，榮枯劃易該。<br>差池分組冕，合遝起蒿萊。不必伊周地，皆知屈宋才。<br>漢庭和異域，晉史坼中台。霸業尋常體，忠臣忌諱災。<br>群公紛戮力，聖慮窅裴回。數見銘鐘鼎，真宜法鬥魁。<br>願聞鋒鏑鑄，莫使棟樑摧。磐石圭多翦，凶門轂少推。<br>垂旒資穆穆，祝網但恢恢。赤雀翻然至，黃龍詎假媒。<br>賢非夢傅野，隱類鑿顏坯。自古江湖客，冥心若死灰。<br></p></body></html>