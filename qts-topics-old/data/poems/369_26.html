<!DOCTYPE HTML>
<html lang="en-US">
  <head>
    <meta charset="UTF-8">
    <title>369_26: 《答盧仝結交詩》馬異</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>369_26: 《答盧仝結交詩》馬異</p>
        <p>有鳥自南翔，口銜一書紮，達我山之維。<br>開緘金玉煥陸離，乃是盧仝結交詩。此詩峭絕天邊格，<br>力與文星色相射。長河拔作數條絲，太華磨成一拳石。<br>莫嗟獨笑無往還，月中芳桂難追攀。況值亂邦不平年，<br>回陵倒穀如等閒。與君俯首大艱阻，喙長三尺不得語，<br>因君今日形章句。羨獼猴兮著衣裳，悲蚯蚓兮安翅羽。<br>上天不識察，仰我為遼天失所，將吾劍兮切淤泥，<br>使良驥兮捕老鼠。昨日脫身卑賤籠，卯星借與老人峰。<br>抱鋤劚地芸芝朮，偃蓋參天舊有松，術與松兮保身世。<br>臥居居兮起于於，漱潺潺兮聆嘒嘒。道在其中可終歲，<br>不教辜負堯為帝。燒我荷衣摧我身，回看天地如砥平。<br>鋼刀剉骨不辭去，卑躬君子今明明。俯首辭山心慘惻，<br>白雲雖好戀不得。看雲且擬直須臾，疾風又卷西飛翼。<br>為報覃懷心結交，死生富貴存後凋。我心不畏朱公叔，<br>君意須防劉孝標。以膠投漆苦不早，就中相去萬里道。<br>河水悠悠山之間，無由把袂攄懷抱。憶仝吟能文，<br>洽臭成蘭熏。不知何處清風夕，擬使張華見陸雲。<br>　</p></body></html>