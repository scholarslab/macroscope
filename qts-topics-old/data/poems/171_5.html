<!DOCTYPE HTML>
<html lang="en-US">
  <head>
    <meta charset="UTF-8">
    <title>171_5: 《贈宣城宇文太守兼呈崔侍禦》李白</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>171_5: 《贈宣城宇文太守兼呈崔侍禦》李白</p>
        <p>白若白鷺鮮，清如清唳蟬。受氣有本性，不為外物遷。<br>飲水箕山上，食雪首陽顛。回車避朝歌，掩口去盜泉。<br>岧嶢廣成子，倜儻魯仲連。卓絕二公外，丹心無間然。<br>昔攀六龍飛，今作百煉鉛。懷恩欲報主，投佩向北燕。<br>彎弓綠弦開，滿月不憚堅。閑騎駿馬獵，一射兩虎穿。<br>迴旋若流光，轉背落雙鳶。胡虜三歎息，兼知五兵權。<br>槍槍突雲將，卻掩我之妍。多逢剿絕兒，先著祖生鞭。<br>據鞍空矍鑠，壯志竟誰宣。蹉跎複來歸，憂恨坐相煎。<br>無風難破浪，失計長江邊。危苦惜頹光，金波忽三圓。<br>時遊敬亭上，閑聽松風眠。或弄宛溪月，虛舟信洄沿。<br>顏公二十萬，盡付酒家錢。興發每取之，聊向醉中仙。<br>過此無一事，靜談秋水篇。君從九卿來，水國有豐年。<br>魚鹽滿市井，布帛如雲煙。下馬不作威，冰壺照清川。<br>霜眉邑中叟，皆美太守賢。時時慰風俗，往往出東田。<br>竹馬數小兒，拜迎白鹿前。含笑問使君，日晚可迴旋。<br>遂歸池上酌，掩抑清風弦。曾標橫浮雲，下撫謝脁肩。<br>樓高碧海出，樹古青蘿懸。光祿紫霞杯，伊昔忝相傳。<br>良圖掃沙漠，別夢繞旌旃。富貴日成疏，願言杳無緣。<br>登龍有直道，倚玉阻芳筵。敢獻繞朝策，思同郭泰船。<br>何言一水淺，似隔九重天。崔生何傲岸，縱酒複談玄。<br>身為名公子，英才苦迍邅。鳴鳳托高梧，淩風何翩翩。<br>安知慕群客，彈劍拂秋蓮。<br></p></body></html>