<!DOCTYPE HTML>
<html lang="en-US">
  <head>
    <meta charset="UTF-8">
    <title>41_16: 《詠史四首》盧照鄰</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>41_16: 《詠史四首》盧照鄰</p>
        <p>季生昔未達，身辱功不成。髡鉗為台隸，灌園變姓名。<br>幸逢滕將軍，兼遇曹丘生。漢祖廣招納，一朝拜公卿。<br>百金孰雲重，一諾良匪輕。廷議斬樊噲，群公寂無聲。<br>處身孤且直，遭時坦而平。丈夫當如此，唯唯何足榮。<br>大漢昔雲季，小人道遂振。玉帛委奄尹，斧鑕嬰縉紳。<br>邈哉郭先生，卷舒得其真。雍容謝朝廷，談笑獎人倫。<br>在晦不絕俗，處亂不為親。諸侯不得友，天子不得臣。<br>沖情甄負甑，重價折角巾。悠悠天下士，相送洛橋津。<br>誰知仙舟上，寂寂無四鄰。<br>公業負奇志，交結盡才雄。良田四百頃，所食常不充。<br>一為侍御史，慷慨說何公。何公何為敗，吾謀適不同。<br>仲穎恣殘忍，廢興良在躬。死人如亂麻，天子如轉蓬。<br>干戈及黃屋，荊棘生紫宮。鄭生運其謀，將以清國戎。<br>時來命不遂，脫身歸山東。凜凜千載下，穆然懷清風。<br>昔有平陵男，姓朱名阿遊。直發上沖冠，壯氣橫三秋。<br>願得斬馬劍，先斷佞臣頭。天子玉檻折，將軍丹血流。<br>捐生不肯拜，視死其若休。歸來教鄉里，童蒙遠相求。<br>弟子數百人，散在十二州。三公不敢吏，五鹿何能酬。<br>名與日月懸，義與天壤儔。何必疲執戟，區區在封侯。<br>偉哉曠達士，知命固不憂。<br></p></body></html>