<!DOCTYPE HTML>
<html lang="en-US">
  <head>
    <meta charset="UTF-8">
    <title>336_12: 《南山詩》韓愈</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>336_12: 《南山詩》韓愈</p>
        <p>吾聞京城南，茲惟群山囿。東西兩際海，巨細難悉究。<br>山經及地志，茫昧非受授。團辭試提挈，掛一念萬漏。<br>欲休諒不能，粗敘所經覯。嘗升崇丘望，戢戢見相湊。<br>晴明出棱角，縷脈碎分繡。蒸嵐相澒洞，表裏忽通透。<br>無風自飄簸，融液煦柔茂。橫雲時平凝，點點露數岫。<br>天空浮修眉，濃綠畫新就。孤撐有巉絕，海浴褰鵬噣。<br>春陽潛沮洳，濯濯吐深秀。岩巒雖嵂崒，軟弱類含酎。<br>夏炎百木盛，蔭鬱增埋覆。神靈日歊歔，雲氣爭結構。<br>秋霜喜刻轢，磔卓立臒瘦。參差相疊重，剛耿陵宇宙。<br>冬行雖幽墨，冰雪工琢鏤。新曦照危峨，億丈恒高袤。<br>明昏無停態，頃刻異狀候。西南雄太白，突起莫間簉。<br>藩都配德運，分宅占丁戊。逍遙越坤位，詆訐陷幹竇。<br>空虛寒兢兢，風氣較搜漱。朱維方燒日，陰霰縱騰糅。<br>昆明大池北，去覿偶晴晝。綿聯窮俯視，倒側困清漚。<br>微瀾動水面，踴躍躁猱狖。驚呼惜破碎，仰喜呀不僕。<br>前尋徑杜墅，岔蔽畢原陋。崎嶇上軒昂，始得觀覽富。<br>行行將遂窮，嶺陸煩互走。勃然思坼裂，擁掩難恕宥。<br>巨靈與誇蛾，遠賈期必售。還疑造物意，固護蓄精佑。<br>力雖能排斡，雷電怯呵詬。攀緣脫手足，蹭蹬抵積甃。<br>茫如試矯首，堛塞生怐愗。威容喪蕭爽，近新迷遠舊。<br>拘官計日月，欲進不可又。因緣窺其湫，凝湛閟陰獸。<br>魚蝦可俯掇，神物安敢寇。林柯有脫葉，欲墮鳥驚救。<br>爭銜彎環飛，投棄急哺鷇。旋歸道回睨，達枿壯複奏。<br>籲嗟信奇怪，峙質能化貿。前年遭譴謫，探曆得邂逅。<br>初從藍田入，顧盻勞頸脰。時天晦大雪，淚目苦蒙瞀。<br>峻塗拖長冰，直上若懸溜。褰衣步推馬，顛蹶退且複。<br>蒼黃忘遐睎，所矚才左右。杉篁吒蒲蘇，杲耀攢介胄。<br>專心憶平道，脫險逾避臭。昨來逢清霽，宿願忻始副。<br>崢嶸躋塚頂，倏閃雜鼯鼬。前低劃開闊，爛漫堆眾皺。<br>或連若相從，或蹙若相鬥。或妥若弭伏，或竦若驚雊。<br>或散若瓦解，或赴若輻湊。或翩若船遊，或決若馬驟。<br>或背若相惡，或向若相佑。或亂若抽筍，或嵲若注灸。<br>或錯若繪畫，或繚若篆籀。或羅若星離，或蓊若雲逗。<br>或浮若波濤，或碎若鋤耨。或如賁育倫，賭勝勇前購。<br>先強勢已出，後鈍嗔譳。或如帝王尊，叢集朝賤幼。<br>雖親不褻狎，雖遠不悖謬。或如臨食案，肴核紛飣餖。<br>又如游九原，墳墓包槨柩。或累若盆罌，或揭若豆。<br>或覆若曝鱉，或頹若寢獸。或蜿若藏龍，或翼若搏鷲。<br>或齊若友朋，或隨若先後。或迸若流落，或顧若宿留。<br>或戾若仇讎，或密若婚媾。或儼若峨冠，或翻若舞袖。<br>或屹若戰陣，或圍若搜狩。或靡然東注，或偃然北首。<br>或如火熹焰，或若氣饙餾。或行而不輟，或遺而不收。<br>或斜而不倚，或弛而不彀。或赤若禿鬝，或熏若柴槱。<br>或如龜拆兆，或若卦分繇。或前橫若剝，或後斷若姤。<br>延延離又屬，夬夬叛還遘。喁喁魚闖萍，落落月經宿。<br>誾誾樹牆垣，巘巘駕庫廄。參參削劍戟，煥煥銜瑩琇。<br>敷敷花披萼，7屋摧溜。悠悠舒而安，兀兀狂以狃。<br>超超出猶奔，蠢蠢駭不懋。大哉立天地，經紀肖營腠。<br>厥初孰開張，黽勉誰勸侑。創茲樸而巧，戮力忍勞疚。<br>得非施斧斤，無乃假詛咒。鴻荒竟無傳，功大莫酬僦。<br>嘗聞於祠官，芬苾降歆嗅。斐然作歌詩，惟用贊報酭。<br></p></body></html>