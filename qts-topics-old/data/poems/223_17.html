<!DOCTYPE HTML>
<html lang="en-US">
  <head>
    <meta charset="UTF-8">
    <title>223_17: 《送顧八分文學適洪吉州》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>223_17: 《送顧八分文學適洪吉州》杜甫</p>
        <p>中郎石經後，八分蓋憔悴。顧侯運爐錘，筆力破餘地。<br>昔在開元中，韓蔡同贔屭。玄宗妙其書，是以數子至。<br>禦劄早流傳，揄揚非造次。三人併入直，恩澤各不二。<br>顧于韓蔡內，辨眼工小字。分日示諸王，鉤深法更秘。<br>文學與我游，蕭疏外聲利。追隨二十載，浩蕩長安醉。<br>高歌卿相宅，文翰飛省寺。視我揚馬間，白首不相棄。<br>驊騮入窮巷，必脫黃金轡。一論朋友難，遲暮敢失墜。<br>古來事反復，相見橫涕泗。向者玉珂人，誰是青雲器。<br>才盡傷形體，病渴汙官位。故舊獨依然，時危話顛躓。<br>我甘多病老，子負憂世志。胡為困衣食，顏色少稱遂。<br>遠作辛苦行，順從眾多意。舟楫無根蒂，蛟鼉好為祟。<br>況兼水賊繁，特戒風飆駛。崩騰戎馬際，往往殺長吏。<br>子幹東諸侯，勸勉防縱恣。邦以民為本，魚饑費香餌。<br>請哀瘡痍深，告訴皇華使。使臣精所擇，進德知曆試。<br>惻隱誅求情，固應賢愚異。列士惡苟得，俊傑思自致。<br>贈子猛虎行，出郊載酸鼻。<br></p></body></html>