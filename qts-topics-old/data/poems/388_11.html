<!DOCTYPE HTML>
<html lang="en-US">
  <head>
    <meta charset="UTF-8">
    <title>388_11: 《冬行三首》盧仝</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>388_11: 《冬行三首》盧仝</p>
        <p>蟲豸臘月皆在蟄，吾獨何乃勞其形。小大無由知天命，<br>但怪守道不得寧。老母妻子一揮手，涕下便作千里行。<br>自顧不及遭霜葉，旦夕保得同飄零。達生何足雲，<br>偶然苦樂經其身。古來堯孔與桀蹠，善惡何補如今人。<br>長年愛伊洛，決計卜長久。賒買裏仁宅，水竹且小有。<br>賣宅將還資，舊業苦不厚。債家征利心，餓虎血染口。<br>臘風刀刻肌，遂向東南走。賢哉韓員外，勸我莫強取。<br>憑風謝長者，敢不愧心苟。賃載得估舟，估雜非吾偶。<br>壯色排榻席，別座誇羊酒。落日無精光，啞暝被掣肘。<br>漕石生齒牙，洗灘亂相掫。奔澌嚼篙杖，夾岸雪龍吼。<br>可憐聖明朝，還為喪家狗。通運隔南溟，債利拄北斗。<br>揚州屋舍賤，還債堪了不。此宅貯書籍，地濕憂蠹朽。<br>賈僎舊相識，十年與營守。貧交多變態，僎得君子不。<br>利命子罕言，我誠孔門醜。且貴終焉圖，死免慚狐首。<br>何當歸帝鄉，白雲永相友。<br>不敢唾汴水，汴水入東海。污泥龍王宮，恐獲不敬罪。<br>不敢蹋汴堤，汴堤連秦宮。蹋盡天子土，饋餫無由通。<br>此言雖太闊，且是臣心腸。野風結陰兵，千里鳴刀槍。<br>海月護羈魄，到曉點孤光。上不事天子，下不識侯王。<br>夜半睡獨覺，爽氣盈心堂。顏子甚年少，孔聖同行藏。<br>我年過顏子，敢道不自強。船人雖奴兵，亦有意智長。<br>問我何所得，樂色填清揚。我報果有為，孔經在衣裳。<br></p></body></html>