<!DOCTYPE HTML>
<html lang="en-US">
  <head>
    <meta charset="UTF-8">
    <title>623_2: 《奉和襲美新秋言懷三十韻次韻》陸龜蒙</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>623_2: 《奉和襲美新秋言懷三十韻次韻》陸龜蒙</p>
        <p>身閑唯愛靜，籬外是荒郊。地僻憐同巷，庭喧厭累巢。<br>岸聲搖舴艋，窗影辨蠨蛸。徑只溪禽下，關唯野客敲。<br>竹岡從古凸，池緣本來。早藕擎霜節，涼花束紫梢。<br>漁情隨錘網，獵興起鳴髇。好夢經年說，名方著處抄。<br>才疏惟自補，技癢欲誰抓。窗靜常懸，鞭閑不正鞘。<br>山衣輕斧藻，天籟逸弦匏。蕙轉風前帶，桃烘雨後膠。<br>蘚幹黏晚砌，煙濕動晨庖。沉約便圖籍，揚雄重酒肴。<br>目曾窺絕洞，耳不犯征鐃。曆外窮飛朔，蓍中記伏爻。<br>石林空寂曆，雲肆肯嘵譊。松桂何妨蠹，龜龍亦任嘲。<br>未能丹作髓，誰相紫為胞。莫把榮枯異，但和大小包。<br>由弓猿不捷，梁圈虎忘虓。舊友懷三益，關山阻二崤。<br>道隨書簏古，時共釣輪拋。好作忘機士，須為莫逆交。<br>看君馳諫草，憐我臥衡茅。出處雖冥默，熏蕕肯溷殽。<br>岸沙從鶴印，崖蜜勸人摷。白菌盈枯枿，黃精滿綠筲。<br>仙因隱居信，禪是淨名教。勿謂江湖永，終浮一大瓟。<br></p></body></html>