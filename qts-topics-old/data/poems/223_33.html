<!DOCTYPE HTML>
<html lang="en-US">
  <head>
    <meta charset="UTF-8">
    <title>223_33: 《奉送魏六丈佑少府之交廣》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>223_33: 《奉送魏六丈佑少府之交廣》杜甫</p>
        <p>賢豪贊經綸，功成空名垂。子孫不振耀，歷代皆有之。<br>鄭公四葉孫，長大常苦饑。眾中見毛骨，猶是麒麟兒。<br>磊落貞觀事，致君樸直詞。家聲蓋六合，行色何其微。<br>遇我蒼梧陰，忽驚會面稀。議論有餘地，公侯來未遲。<br>虛思黃金貴，自笑青雲期。長卿久病渴，武帝元同時。<br>季子黑貂敝，得無妻嫂欺。尚為諸侯客，獨屈州縣卑。<br>南遊炎海甸，浩蕩從此辭。窮途仗神道，世亂輕土宜。<br>解帆歲雲暮，可與春風歸。出入朱門家，華屋刻蛟螭。<br>玉食亞王者，樂張遊子悲。侍婢豔傾城，綃綺輕霧霏。<br>掌中琥珀鐘，行酒雙逶迤。新歡繼明燭，梁棟星辰飛。<br>兩情顧盼合，珠碧贈於斯。上貴見肝膽，下貴不相疑。<br>心事披寫間，氣酣達所為。錯揮鐵如意，莫避珊瑚枝。<br>始兼逸邁興，終慎賓主儀。戎馬暗天宇，嗚呼生別離。<br></p></body></html>