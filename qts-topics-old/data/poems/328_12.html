<!DOCTYPE HTML>
<html lang="en-US">
  <head>
    <meta charset="UTF-8">
    <title>328_12: 《玉台體十二首》權德輿</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>328_12: 《玉台體十二首》權德輿</p>
        <p>鸞啼蘭已紅，見出鳳城東。粉汗宜斜日，衣香逐上風。<br>情來不自覺，暗駐五花驄。<br>嬋娟二八正嬌羞，日暮相逢南陌頭。<br>試問佳期不肯道，落花深處指青樓。<br>隱映羅衫薄，輕盈玉腕圓。相逢不肯語，微笑畫屏前。<br>知向遼東去，由來幾許愁。破顏君莫怪，嬌小不禁羞。<br>樓上吹簫罷，閨中刺繡闌。佳期不可見，盡日淚潺潺。<br>淚盡珊瑚枕，魂銷玳瑁床。羅衣不忍著，羞見繡鴛鴦。<br>君去期花時，花時君不至。簷前雙燕飛，落妾相思淚。<br>空閨滅燭後，羅幌獨眠時。淚盡腸欲斷，心知人不知。<br>秋風一夜至，吹盡後庭花。莫作經時別，西鄰是宋家。<br>獨自披衣坐，更深月露寒。隔簾腸欲斷，爭敢下階看。<br>昨夜裙帶解，今朝蟢子飛。鉛華不可棄，莫是槁砧歸。<br>萬里行人至，深閨夜未眠。雙眉燈下掃，不待鏡臺前。<br></p></body></html>