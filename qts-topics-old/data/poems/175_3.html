<!DOCTYPE HTML>
<html lang="en-US">
  <head>
    <meta charset="UTF-8">
    <title>175_3: 《送王屋山人魏萬還王屋》李白</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>175_3: 《送王屋山人魏萬還王屋》李白</p>
        <p>仙人東方生，浩蕩弄雲海。沛然乘天遊，獨往失所在。<br>魏侯繼大名，本家聊攝城。卷舒入元化，跡與古賢並。<br>十三弄文史，揮筆如振綺。辯折田巴生，心齊魯連子。<br>西涉清洛源，頗驚人世喧。采秀臥王屋，因窺洞天門。<br>朅來遊嵩峰，羽客何雙雙。朝攜月光子，暮宿玉女窗。<br>鬼谷上窈窕，龍潭下奔潈。東浮汴河水，訪我三千里。<br>逸興滿吳雲，飄颻浙江汜。揮手杭越間，樟亭望潮還。<br>濤卷海門石，雲橫天際山。白馬走素車，雷奔駭心顏。<br>遙聞會稽美，且度耶溪水。萬壑與千岩，崢嶸鏡湖裏。<br>秀色不可名，清輝滿江城。人游月邊去，舟在空中行。<br>此中久延佇，入剡尋王許。笑讀曹娥碑，沉吟黃絹語。<br>天臺連四明，日入向國清。五峰轉月色，百里行松聲。<br>靈溪咨沿越，華頂殊超忽。石樑橫青天，側足履半月。<br>忽然思永嘉，不憚海路賒。掛席曆海嶠，回瞻赤城霞。<br>赤城漸微沒，孤嶼前嶢兀。水續萬古流，亭空千霜月。<br>縉雲川谷難，石門最可觀。瀑布掛北斗，莫窮此水端。<br>噴壁灑素雪，空蒙生晝寒。卻思惡溪去，寧懼惡溪惡。<br>咆哮七十灘，水石相噴薄。路創李北海，岩開謝康樂。<br>松風和猿聲，搜索連洞壑。徑出梅花橋，雙溪納歸潮。<br>落帆金華岸，赤松若可招。沈約八詠樓，城西孤岧嶢。<br>岧嶢四荒外，曠望群川會。雲卷天地開，波連浙西大。<br>亂流新安口，北指嚴光瀨。釣台碧雲中，邈與蒼嶺對。<br>稍稍來吳都，裴回上姑蘇。煙綿橫九疑，漭蕩見五湖。<br>目極心更遠，悲歌但長籲。回橈楚江濱，揮策揚子津。<br>身著日本裘，昂藏出風塵。五月造我語，知非儓儗人。<br>相逢樂無限，水石日在眼。徒幹五諸侯，不致百金產。<br>吾友揚子雲，弦歌播清芬。雖為江寧宰，好與山公群。<br>乘興但一行，且知我愛君。君來幾何時，仙台應有期。<br>東窗綠玉樹，定長三五枝。至今天壇人，當笑爾歸遲。<br>我苦惜遠別，茫然使心悲。黃河若不斷，白首長相思。<br></p></body></html>