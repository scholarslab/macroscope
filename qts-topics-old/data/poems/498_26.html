<!DOCTYPE HTML>
<html lang="en-US">
  <head>
    <meta charset="UTF-8">
    <title>498_26: 《遊春十二首》姚合</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>498_26: 《遊春十二首》姚合</p>
        <p>正月一日後，尋春更不眠。自知還近僻，眾說過於顛。<br>看水甯依路，登山欲到天。悠悠芳思起，多是晚風前。<br>官卑長少事，縣僻又無城。未曉沖寒起，迎春忍病行。<br>樹枝風掉軟，菜甲土浮輕。好個林間鵲，今朝足喜聲。<br>詩酒相牽引，朝朝思不窮。苔痕雪水裏，春色竹煙中。<br>迎雨緣池草，摧花倚樹風。書非名利事，愛此少人同。<br>塵中主印吏，誰遣有高情。趁暖簷前坐，尋芳樹底行。<br>土融凝墅色，冰敗滿池聲。漸覺春相泥，朝來睡不輕。<br>疏頑無異事，隨例但添年。舊曆藏深篋，新衣薄絮綿。<br>暖風渾酒色，晴日暢琴弦。同伴無辭困，遊春貴在先。<br>看春長不足，豈更覺身勞。寺裏花枝淨，山中水色高。<br>嫩雲輕似絮，新草細如毛。並起詩人思，還應費筆毫。<br>悠悠小縣吏，憔悴入新年。遠思遭詩惱，閒情被酒牽。<br>戀花林下飲，愛草野中眠。疏懶今成性，誰人肯更憐。<br>處處春光遍，遊人亦不稀。向陽傾冷酒，看影試新衣。<br>嫩樹行移長，幽禽語旋飛。同來皆去盡，沖夜獨吟歸。<br>朝朝看春色，春色似相憐。酒醒鶯啼裏，詩成蝶舞前。<br>摘花盈手露，折竹滿庭煙。親故多相笑，疏狂似少年。<br>卑官還不惡，行止得逍遙。晴野花侵路，春陂水上橋。<br>塵埃生暖色，藥草長新苗。看卻煙光散，狂風處處飄。<br>身被春光引，經時更不歸。嚼花香滿口，書竹粉黏衣。<br>弄日鶯狂語，迎風蝶倒飛。自知疏懶性，得事亦應稀。<br>曉脫青衫出，閑行氣味長。一瓶春酒色，數頃野花香。<br>朝客聞應羨，山僧見亦狂。不將僮僕去，恐為損風光。<br></p></body></html>