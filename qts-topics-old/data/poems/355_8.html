<!DOCTYPE HTML>
<html lang="en-US">
  <head>
    <meta charset="UTF-8">
    <title>355_8: 《和董庶中古散調詞贈尹果毅》劉禹錫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>355_8: 《和董庶中古散調詞贈尹果毅》劉禹錫</p>
        <p>昔聽東武吟，壯年心已悲。如何今濩落，聞君辛苦辭。<br>言有窮巷士，弱齡頗尚奇。讀得玄女符，生當事邊時。<br>借名遊俠窟，結客幽並兒。往來長楸間，能帶雙鞬馳。<br>崩騰天寶末，塵暗燕南垂。爟火入咸陽，詔征神武師。<br>是時占軍幕，插羽揚金羈。萬夫列轅門，觀射中戟支。<br>誓當雪國讎，親愛從此辭。中宵倚長劍，起視蚩尤旗。<br>介馬晨蕭蕭，陣雲竟天涯。陰風獵白草，旗槊光參差。<br>勇氣貫中腸，視身忽如遺。生擒白馬將，虜騎不敢追。<br>貴臣上戰功，名姓隨意移。終歲肌骨苦，他人印累累。<br>謁者既清宮，諸侯各罷戲。上將賜甲第，門戟不可窺。<br>眥血下沾襟，天高問無期。卻尋故鄉路，孤影空相隨。<br>行逢裏中舊，撲樕昔所嗤。一言合侯王，腰佩黃金龜。<br>問我何自苦，可憐真數奇。遲回顧徒禦，得色懸雙眉。<br>翻然悟世途，撫己昧所宜。田園已蕪沒，流浪江海湄。<br>鷙禽毛翮摧，不見翔雲姿。衰容蔽逸氣，孑孑無人知。<br>寂寞草玄徒，長吟下書帷。為君發哀韻，若扣瑤林枝。<br>有客識其真，潺湲涕交頤。飲爾一杯酒，陶然足自怡。<br></p></body></html>