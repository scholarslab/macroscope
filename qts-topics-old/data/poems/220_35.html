<!DOCTYPE HTML>
<html lang="en-US">
  <head>
    <meta charset="UTF-8">
    <title>220_35: 《憶昔二首》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>220_35: 《憶昔二首》杜甫</p>
        <p>憶昔先皇巡朔方，千乘萬騎入咸陽。陰山驕子汗血馬，<br>長驅東胡胡走藏。鄴城反復不足怪，關中小兒壞紀綱，<br>張後不樂上為忙。至今今上猶撥亂，勞身焦思補四方。<br>我昔近侍叨奉引，出兵整肅不可當。為留猛士守未央，<br>致使岐雍防西羌。犬戎直來坐禦林，百官跣足隨天王。<br>願見北地傅介子，老儒不用尚書郎。<br>憶昔開元全盛日，小邑猶藏萬家室。稻米流脂粟米白，<br>公私倉廩俱豐實。九州道路無豺虎，遠行不勞吉日出。<br>齊紈魯縞車班班，男耕女桑不相失。宮中聖人奏雲門，<br>天下朋友皆膠漆。百餘年間未災變，叔孫禮樂蕭何律。<br>豈聞一絹直萬錢，有田種穀今流血。洛陽宮殿燒焚盡，<br>宗廟新除狐兔穴。傷心不忍問耆舊，複恐初從亂離說。<br>小臣魯鈍無所能，朝廷記識蒙祿秩。周宣中興望我皇，<br>灑血江漢身衰疾。<br></p></body></html>