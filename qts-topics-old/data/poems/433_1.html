<!DOCTYPE HTML>
<html lang="en-US">
  <head>
    <meta charset="UTF-8">
    <title>433_1: 《朱陳村》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>433_1: 《朱陳村》白居易</p>
        <p>徐州古豐縣，有村曰朱陳。去縣百餘裏，桑麻青氛氳。<br>機梭聲劄劄，牛驢走紜紜。女汲澗中水，男采山上薪。<br>縣遠官事少，山深人俗淳。有財不行商，有丁不入軍。<br>家家守村業，頭白不出門。生為村之民，死為村之塵。<br>田中老與幼，相見何欣欣。一村唯兩姓，世世為婚姻。<br>親疏居有族，少長遊有群。黃雞與白酒，歡會不隔旬。<br>生者不遠別，嫁娶先近鄰。死者不遠葬，墳墓多繞村。<br>既安生與死，不苦形與神。所以多壽考，往往見玄孫。<br>我生禮義鄉，少小孤且貧。徒學辨是非，只自取辛勤。<br>世法貴名教，士人重冠婚。以此自桎梏，信為大謬人。<br>十歲解讀書，十五能屬文。二十舉秀才，三十為諫臣。<br>下有妻子累，上有君親恩。承家與事國，望此不肖身。<br>憶昨旅遊初，迨今十五春。孤舟三適楚，羸馬四經秦。<br>晝行有饑色，夜寢無安魂。東西不暫住，來往若浮雲。<br>離亂失故鄉，骨肉多散分。江南與江北，各有平生親。<br>平生終日別，逝者來年聞。朝憂臥至暮，夕哭坐達晨。<br>悲火燒心曲，愁霜侵鬢根。一生苦如此，長羨村中民。<br></p></body></html>