<!DOCTYPE HTML>
<html lang="en-US">
  <head>
    <meta charset="UTF-8">
    <title>261_4: 《金陵酬李翰林謫仙子》魏萬</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>261_4: 《金陵酬李翰林謫仙子》魏萬</p>
        <p>君抱碧海珠，我懷藍田玉。各稱希代寶，萬里遙相燭。<br>長卿慕藺久，子猷意已深。平生風雲人，暗合江海心。<br>去秋忽乘興，命駕來東土。謫仙游梁園，愛子在鄒魯。<br>二處一不見，拂衣向江東。五兩掛海月，扁舟隨長風。<br>南游吳越遍，高揖二千石。雪上天臺山，春逢翰林伯。<br>宣父敬項橐，林宗重黃生。一長複一少，相看如弟兄。<br>惕然意不盡，更逐西南去。同舟入秦淮，建業龍盤處。<br>楚歌對吳酒，借問承恩初。宮買長門賦，天迎駟馬車。<br>才高世難容，道廢可推命。安石重攜妓，子房空謝病。<br>金陵百萬戶，六代帝王都。虎石據西江，鐘山臨北湖。<br>二山信為美，王屋人相待。應為歧路多，不知歲寒在。<br>君遊早晚還，勿久風塵間。此別未遠別，秋期到仙山。<br></p></body></html>