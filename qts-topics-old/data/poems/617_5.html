<!DOCTYPE HTML>
<html lang="en-US">
  <head>
    <meta charset="UTF-8">
    <title>617_5: 《奉和襲美二遊詩。徐詩》陸龜蒙</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>617_5: 《奉和襲美二遊詩。徐詩》陸龜蒙</p>
        <p>嘗聞四書曰，經史子集焉。苟非天祿中，此事無由全。<br>自從秦火來，歷代逢迍邅。漢祖入關日，蕭何為政年。<br>盡力取圖籍，遂持天下權。中興熹平時，教化還相宣。<br>立石刻五經，置於太學前。賊卓亂王室，君臣如轉圜。<br>洛陽且煨燼，載籍宜為煙。逮晉武革命，生民才息肩。<br>惠懷亟寡昧，戎羯俄腥膻。已覺天地閉，競為東南遷。<br>日既不暇給，墳索何由專。爾後國脆弱，人多尚虛玄。<br>任學者得謗，清言者為賢。直至沈範輩，始家藏簡編。<br>禦府有不足，仍令就之傳。梁元渚宮日，盡取如蚳蝝。<br>兵威忽破碎，焚爇無遺篇。近者隋後主，搜羅勢駢闐。<br>寶函映玉軸，彩翠明霞鮮。伊唐受命初，載史聲連延。<br>砥柱不我助，驚波湧淪漣。遂令因去書，半在餘浮泉。<br>貞觀購亡逸，蓬瀛漸周旋。炅然東壁光，與月爭流天。<br>偉矣開元中，王道真平平。八萬五千卷，一一皆塗鉛。<br>人間盛傳寫，海內奔窮研。目雲西齋書，有過東皋田。<br>吾聞徐氏子，奕世皆才賢。因知遺孫謀，不在黃金錢。<br>插架幾萬軸，森森若戈鋋。風吹簽牌聲，滿室鏗鏘然。<br>佳哉鹿門子，好問如除9。倏來參卿處，遂得參卿憐。<br>開懷展櫥簏，唯在性所便。素業已千仞，今為峻雲巔。<br>雄才舊百派，相近浮日川。君抱王佐圖，縱步淩陶甄。<br>他時若報德，誰在參卿先。<br></p></body></html>