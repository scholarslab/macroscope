<!DOCTYPE HTML>
<html lang="en-US">
  <head>
    <meta charset="UTF-8">
    <title>619_11: 《引泉詩（睦州龍興觀老君院作）》陸龜蒙</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>619_11: 《引泉詩（睦州龍興觀老君院作）》陸龜蒙</p>
        <p>上嗣位六載，吾宗刺桐川。餘來拜旌戟，詔下之明年。<br>是時春三月，繞郭花蟬聯。嵐盤百萬髻，上插黃金鈿。<br>授以道士館，置榻於東偏。滿院聲碧樹，空堂形老仙。<br>本性樂凝淡，及來更虛玄。焚香禮真像，盥手披靈編。<br>新定山角角，烏龍獨巉然。除非淨晴日，不見蒼崖巔。<br>上有拏雲峰，下有噴壑泉。泉分數十汊，落處皆崢潺。<br>寒聲入爛醉，聒破西窗眠。支筇起獨尋，只在牆東邊。<br>呼童具畚鍤，立鑿莓苔穿。灇淙一派墮，練帶橫斜牽。<br>亂石拋落落，寒流響濺濺。狂奴七裏瀨，縮到疏楹前。<br>跳花潑半散，湧沫飛旋圓。勢束三峽掛，瀉危孤磴懸。<br>曾聞瑤池溜，亦灌朱草田。鳧伯弄翠蕊，鸞雛舞丹煙。<br>淩風捩桂柁，隔霧馳犀船。況當玄元家，嘗著道德篇。<br>上善可比水，斯文參五千。精靈若在此，肯惡微波傳。<br>不擬爭滴瀝，還應會淪漣。出門複飛箭，合勢浮青天。<br>必有學真子，鹿冠秋鶴顏。如能輔餘志，日使疏其源。<br></p></body></html>