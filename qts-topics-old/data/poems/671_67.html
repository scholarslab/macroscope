<!DOCTYPE HTML>
<html lang="en-US">
  <head>
    <meta charset="UTF-8">
    <title>671_67: 《和陶淵明貧士詩七首》唐彥謙</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>671_67: 《和陶淵明貧士詩七首》唐彥謙</p>
        <p>貧賤如故舊，少壯即相依。中心不敢厭，但覺少光輝。<br>向來乘時士，亦有能奮飛。一朝權勢歇，欲退無所歸。<br>不如行其素，辛苦奈寒饑。人生系天運，何用發深悲。<br>我居在窮巷，來往無華軒。辛勤衣食物，出此二畝園。<br>薤菘郁朝露，桑柘浮春煙。以茲亂心曲，智計無他奸。<br>擇勝不在奢，興至發清言。相逢樵牧徒，混混誰愚賢。<br>松風四山來，清宵響瑤琴。聽之不能寐，中有怨歎音。<br>旦起繞其樹，磈砢不計尋。清陰可敷席，有酒誰與斟。<br>由來大度士，不受流俗侵。浩歌相倡答，慰此霜雪心。<br>中年涉事熟，欲學唾面婁。逡巡避少年，赴穢不敢酬。<br>旁人籲已甚，自喜計慮周。微勞消厚疚，殘辱勝深憂。<br>從知為下安，處上反無儔。人生各有志，勇懦從所求。<br>古人重畎畝，有祿不待幹。德成祿自至，釋耒列王官。<br>不仕亦不貧，本自足饔餐。後世恥躬耕，號呼脫饑寒。<br>我生千祀後，念此愧在顏。為農倘可飽，何用出柴關。<br>村郊多父老，面垢頭如蓬。我嘗使之年，言語不待工。<br>古來名節士，敢望彭城龔。有叟誚其後，更恨道不通。<br>鄙哉譊譊者，為隘不為通。低頭拜野老，負米吾願從。<br>去年秋事荒，販糴仰鄰州。健者道路間，什百成朋儔。<br>今年漸向熟，庶幾民不流。書生自無田，與眾同喜憂。<br>作詩勞鄰曲，有倡誰與酬。亦無采詩者，此修何可修。<br></p></body></html>