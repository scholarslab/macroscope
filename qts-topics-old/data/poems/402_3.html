<!DOCTYPE HTML>
<html lang="en-US">
  <head>
    <meta charset="UTF-8">
    <title>402_3: 《解秋十首》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>402_3: 《解秋十首》元稹</p>
        <p>清晨頮寒水，動搖襟袖輕。翳翳林上葉，不知秋暗生。<br>回悲鏡中發，華白三四莖。豈無滿頭黑，念此衰已萌。<br>微霜才結露，翔鳩初變鷹。無乃天地意，使之行小懲。<br>鴟鴞誠可惡，蔽日有高鵬。舍大以擒細，我心終不能。<br>往歲學仙侶，各在無何鄉。同時騖名者，次第鵷鷺行。<br>而我兩不遂，三十鬢添霜。日暮江上立，蟬鳴楓樹黃。<br>後伏火猶在，先秋蟬已多。雲色日夜白，驕陽能幾何。<br>壤隙漏江海，忽微成網羅。勿言時不至，但恐歲蹉跎。<br>新月才到地，輕河如泛雲。螢飛高下火，樹影參差文。<br>露簟有微潤，清香時暗焚。夜閒心寂默，洞庭無垢氛。<br>霽麗床前影，飄蕭簾外竹。簟涼朝睡重，夢覺茶香熟。<br>親烹園內葵，憑買家家曲。釀酒並毓蔬，人來有棋局。<br>寒竹秋雨重，淩霄晚花落。低回翠玉梢，散亂梔黃萼。<br>顏色有殊異，風霜無好惡。年年百草芳，畢意同蕭索。<br>春非我獨春，秋非我獨秋。豈念百草死，但念霜滿頭。<br>頭白古所同，胡為坐煩憂。茫茫百年內，處身良未休。<br>西風冷衾簟，輾轉布華茵。來者承玉體，去者流芳塵。<br>適意醜為好，及時疏亦親。衰周仲尼出，無乃為妖人。<br>漠漠江面燒，微微楓樹煙。今日複今夕，秋懷方浩然。<br>況我頭上發，衰白不待年。我懷有時極，此意何由詮。<br></p></body></html>