<!DOCTYPE HTML>
<html lang="en-US">
  <head>
    <meta charset="UTF-8">
    <title>426_20: 《縛戎人－達窮民之情也》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>426_20: 《縛戎人－達窮民之情也》白居易</p>
        <p>縛戎人，縛戎人，耳穿面破驅入秦。天子矜憐不忍殺，<br>詔徙東南吳與越。黃衣小使錄姓名，領出長安乘遞行。<br>身被金創面多瘠，扶病徒行日一驛。朝餐饑渴費杯盤，<br>夜臥腥臊汙床席。忽逢江水憶交河，垂手齊聲嗚咽歌。<br>其中一虜語諸虜，爾苦非多我苦多。同伴行人因借問，<br>欲說喉中氣憤憤。自雲鄉管本涼原，大歷年中沒落蕃。<br>一落蕃中四十載，遣著皮裘系毛帶。唯許正朝服漢儀，<br>斂衣整巾潛淚垂。誓心密定歸鄉計，不使蕃中妻子知。<br>暗思幸有殘筋力，更恐年衰歸不得。蕃候嚴兵鳥不飛，<br>脫身冒死奔逃歸。晝伏宵行經大漠，雲陰月黑風沙惡。<br>驚藏青塚寒草疏，偷渡黃河夜冰薄。忽聞漢軍鼙鼓聲，<br>路傍走出再拜迎。遊騎不聽能漢語，將軍遂縛作蕃生。<br>配向東南卑濕地，定無存恤空防備。念此吞聲仰訴天，<br>若為辛苦度殘年。涼原鄉井不得見，胡地妻兒虛棄捐。<br>沒蕃被囚思漢土，歸漢被劫為蕃虜。早知如此悔歸來，<br>兩地寧如一處苦。縛戎人，戎人之中我苦辛。<br>自古此冤應未有，漢心漢語吐蕃身。<br></p></body></html>