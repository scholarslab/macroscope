<!DOCTYPE HTML>
<html lang="en-US">
  <head>
    <meta charset="UTF-8">
    <title>365_13: 《浪淘沙九首（第四首一作張籍詩）》劉禹錫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>365_13: 《浪淘沙九首（第四首一作張籍詩）》劉禹錫</p>
        <p>九曲黃河萬里沙，浪淘風簸自天涯。<br>如今直上銀河去，同到牽牛織女家。<br>洛水橋邊春日斜，碧流清淺見瓊砂。<br>無端陌上狂風急，驚起鴛鴦出浪花。<br>汴水東流虎眼紋，清淮曉色鴨頭春。<br>君看渡口淘沙處，渡卻人間多少人。<br>鸚鵡洲頭浪颭沙，青樓春望日將斜。<br>銜泥燕子爭歸舍，獨自狂夫不憶家。<br>濯錦江邊兩岸花，春風吹浪正淘沙。<br>女郎剪下鴛鴦錦，將向中流匹晚霞。<br>日照澄洲江霧開，淘金女伴滿江隈。<br>美人首飾侯王印，儘是沙中浪底來。<br>八月濤聲吼地來，頭高數丈觸山回。<br>須臾卻入海門去，卷起沙堆似雪堆。<br>莫道讒言如浪深，莫言遷客似沙沉。<br>千淘萬漉雖辛苦，吹盡狂沙始到金。<br>流水淘沙不暫停，前波未滅後波生。<br>令人忽憶瀟湘渚，回唱迎神三兩聲。<br></p></body></html>