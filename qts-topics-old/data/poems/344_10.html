<!DOCTYPE HTML>
<html lang="en-US">
  <head>
    <meta charset="UTF-8">
    <title>344_10: 《和侯協律詠筍（侯喜也）》韓愈</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>344_10: 《和侯協律詠筍（侯喜也）》韓愈</p>
        <p>竹亭人不到，新筍滿前軒。乍出真堪賞，初多未覺煩。<br>成行齊婢僕，環立比兒孫。驗長常攜尺，愁幹屢側盆。<br>對吟忘膳飲，偶坐變朝昏。滯雨膏腴濕，驕陽氣候溫。<br>得時方張王，挾勢欲騰騫。見角牛羊沒，看皮虎豹存。<br>攢生猶有隙，散佈忽無垠。詎可持籌算，誰能以理言。<br>縱橫公占地，羅列暗連根。狂劇時穿壁，橫強幾觸藩。<br>深潛如避逐，遠去若追奔。始訝妨人路，還驚入藥園。<br>萌芽防浸大，覆載莫偏恩。已複侵危砌，非徒出短垣。<br>身甯虞瓦礫，計擬掩蘭蓀。且歎高無數，庸知上幾番。<br>短長終不校，先後竟誰論。外恨苞藏密，中仍節目繁。<br>暫須回步履，要取助盤飧。穰穰疑翻地，森森競塞門。<br>戈矛頭戢戢，蛇虺首掀掀。婦懦咨料揀，兒癡謁盡髡。<br>侯生來慰我，詩句讀驚魂。屬和才將竭，呻吟至日暾。<br></p></body></html>