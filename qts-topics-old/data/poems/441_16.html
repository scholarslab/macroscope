<!DOCTYPE HTML>
<html lang="en-US">
  <head>
    <meta charset="UTF-8">
    <title>441_16: 《郡齋暇日憶廬山草堂兼寄二林僧社三十韻多敘…出處之意》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>441_16: 《郡齋暇日憶廬山草堂兼寄二林僧社三十韻多敘…出處之意》白居易</p>
        <p>諫諍知無補，遷移分所當。不堪匡聖主，只合事空王。<br>龍象投新社，鵷鸞失故行。沉吟辭北闕，誘引向西方。<br>便住雙林寺，仍開一草堂。平治行道路，安置坐禪床。<br>手版支為枕，頭巾閣在牆。先生烏幾舄，居士白衣裳。<br>竟歲何曾悶，終身不擬忙。滅除殘夢想，換盡舊心腸。<br>世界多煩惱，形神久損傷。正從風鼓浪，轉作日銷霜。<br>吾道尋知止，君恩偶未忘。忽蒙頒鳳詔，兼謝剖魚章。<br>蓮靜方依水，葵枯重仰陽。三車猶夕會，五馬已晨裝。<br>去似尋前世，來如別故鄉。眉低出鷲嶺，腳重下蛇岡。<br>漸望廬山遠，彌愁峽路長。香爐峰隱隱，巴字水茫茫。<br>瓢掛留庭樹，經收在屋樑。春拋紅藥圃，夏憶白蓮塘。<br>唯擬捐塵事，將何答寵光。有期追永遠，無政繼龔黃。<br>南國秋猶熱，西齋夜暫涼。閑吟四句偈，靜對一爐香。<br>身老同丘井，心空是道場。覓僧為去伴，留俸作歸糧。<br>為報山中侶，憑看竹下房。會應歸去在，松菊莫教荒。<br></p></body></html>