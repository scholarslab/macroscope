<!DOCTYPE HTML>
<html lang="en-US">
  <head>
    <meta charset="UTF-8">
    <title>51_39: 《龍門應制》宋之問</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>51_39: 《龍門應制》宋之問</p>
        <p>宿雨霽氛埃，流雲度城闕。河堤柳新翠，苑樹花先發。<br>洛陽花柳此時濃，山水樓臺映幾重。群公拂霧朝翔鳳，<br>天子乘春幸鑿龍。鑿龍近出王城外，羽從琳琅擁軒蓋。<br>雲罕才臨禦水橋，天衣已入香山會。山壁嶄岩斷複連，<br>清流澄澈俯伊川。雁塔遙遙綠波上，星龕奕奕翠微邊。<br>層巒舊長千尋木，遠壑初飛百丈泉，彩仗蜺旌繞香閣。<br>下輦登高望河洛。東城宮闕擬昭回，南陽溝塍殊綺錯。<br>林下天香七寶台，山中春酒萬年杯，微風一起祥花落，<br>仙樂初鳴瑞鳥來。鳥來花落紛無已，稱觴獻壽煙霞裏。<br>歌舞淹留景欲斜，石關猶駐五雲車。鳥旗翼翼留芳草，<br>龍騎駸駸映晚花。千乘萬騎鑾輿出，水靜山空嚴警蹕。<br>郊外喧喧引看人，傾都南望屬車塵。囂聲引颺聞黃道，<br>佳氣周回入紫宸。先王定鼎山河固，寶命乘周萬物新。<br>吾皇不事瑤池樂，時雨來觀農扈春。<br></p></body></html>