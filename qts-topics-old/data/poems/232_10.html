<!DOCTYPE HTML>
<html lang="en-US">
  <head>
    <meta charset="UTF-8">
    <title>232_10: 《大曆三年春白帝城放船出瞿塘峽久居夔府將適…凡四十韻》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>232_10: 《大曆三年春白帝城放船出瞿塘峽久居夔府將適…凡四十韻》杜甫</p>
        <p>老向巴人裏，今辭楚塞隅。入舟翻不樂，解纜獨長籲。<br>窄轉深啼狖，虛隨亂浴鳧。石苔淩幾杖，空翠撲肌膚。<br>疊壁排霜劍，奔泉濺水珠。杳冥藤上下，濃澹樹榮枯。<br>神女峰娟妙，昭君宅有無。曲留明怨惜，夢盡失歡娛。<br>擺闔盤渦沸，欹斜激浪輸。風雷纏地脈，冰雪耀天衢。<br>鹿角真走險，狼頭如跋胡。惡灘甯變色，高臥負微軀。<br>書史全傾撓，裝囊半壓濡。生涯臨臬兀，死地脫斯須。<br>不有平川決，焉知眾壑趨。乾坤霾漲海，雨露洗春蕪。<br>鷗鳥牽絲颺，驪龍濯錦紆。落霞沉綠綺，殘月壞金樞。<br>泥筍苞初荻，沙茸出小蒲。雁兒爭水馬，燕子逐檣烏。<br>絕島容煙霧，環洲納曉晡。前聞辨陶牧，轉眄拂宜都。<br>縣郭南畿好，津亭北望孤。勞心依憩息，朗詠劃昭蘇。<br>意遣樂還笑，衰迷賢與愚。飄蕭將素發，汩沒聽洪爐。<br>丘壑曾忘返，文章敢自誣。此生遭聖代，誰分哭窮途。<br>臥疾淹為客，蒙恩早廁儒。廷爭酬造化，樸直乞江湖。<br>灩澦險相迫，滄浪深可逾。浮名尋已已，懶計卻區區。<br>喜近天皇寺，先披古畫圖。應經帝子渚，同泣舜蒼梧。<br>朝士兼戎服，君王按湛盧。旄頭初俶擾，鶉首麗泥塗。<br>甲卒身雖貴，書生道固殊。出塵皆野鶴，曆塊匪轅駒。<br>伊呂終難降，韓彭不易呼。五雲高太甲，六月曠摶扶。<br>回首黎元病，爭權將帥誅。山林托疲苶，未必免崎嶇。<br></p></body></html>