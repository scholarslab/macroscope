<!DOCTYPE HTML>
<html lang="en-US">
  <head>
    <meta charset="UTF-8">
    <title>520_31: 《送沈士赴蘇州，李中丞招以詩贈行》杜牧</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>520_31: 《送沈士赴蘇州，李中丞招以詩贈行》杜牧</p>
        <p>山城樹葉紅，下有碧溪水。溪橋向吳路，酒旗誇酒美。<br>下馬此送君，高歌為君醉。念君苞材能，百工在城壘。<br>空山三十年，鹿裘掛窗睡。自言隴西公，飄然我知己。<br>舉酒屬吳門，今朝為君起。懸弓三百斤，囊書數萬紙。<br>戰賊即戰賊，為吏即為吏。盡我所有無，惟公之指使。<br>予曰隴西公，滔滔大君子。常思掄群材，一為國家治。<br>譬如匠見木，礙眼皆不棄。大者粗十圍，小者細一指。<br>橛與棟樑，施之皆有位。忽然豎明堂，一揮立能致。<br>予亦何為者，亦受公恩紀。處士有常言，殘虜為犬豕。<br>常恨兩手空，不得一馬棰。今依隴西公，如虎傅兩翅。<br>公非刺史材，當坐岩廊地。處士魁奇姿，必展平生志。<br>東吳饒風光，翠巘多名寺。疏煙亹亹秋，獨酌平生思。<br>因書問故人，能忘批紙尾。公或憶姓名，為說都憔悴。<br></p></body></html>