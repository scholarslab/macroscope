<!DOCTYPE HTML>
<html lang="en-US">
  <head>
    <meta charset="UTF-8">
    <title>617_6: 《奉和襲美二遊詩。任詩》陸龜蒙</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>617_6: 《奉和襲美二遊詩。任詩》陸龜蒙</p>
        <p>吳之辟疆園，在昔勝概敵。前聞富修竹，後說紛怪石。<br>風煙慘無主，載祀將六百。草色與行人，誰能問遺跡。<br>不知清景在，盡付任君宅。卻是五湖光，偷來傍簷隙。<br>出門向城路，車馬聲躪躒。入門望亭隈，水木氣岑寂。<br>犨牆繞曲岸，勢似行無極。十步一危梁，乍疑當絕壁。<br>池容澹而古，樹意蒼然僻。魚驚尾半紅，鳥下衣全碧。<br>斜來島嶼隱，恍若瀟湘隔。雨靜持殘絲，煙消有餘脈。<br>朅來任公子，擺落名利役。雖將祿代耕，頗愛巾隨策。<br>秋籠支遁鶴，夜榻戴顒客。說史足為師，譚禪差作伯。<br>君多鹿門思，到此情便適。偶蔭桂堪帷，縱吟苔可席。<br>顧余真任誕，雅遂中心獲。但知醉還醒，豈知玄尚白。<br>甘閑在雞口，不貴封龍額。即此自怡神，何勞謝公屐。<br></p></body></html>