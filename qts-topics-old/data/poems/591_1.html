<!DOCTYPE HTML>
<html lang="en-US">
  <head>
    <meta charset="UTF-8">
    <title>591_1: 《道林寺》崔玨</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>591_1: 《道林寺》崔玨</p>
        <p>臨湘之濱麓之隅，西有松寺東岸無。松風千里擺不斷，<br>竹泉瀉入於僧廚。宏梁大棟何足貴，山寺難有山泉俱。<br>四時唯夏不敢入，燭龍安敢停斯須？遠公池上種何物，<br>碧羅扇底紅鱗魚。香閣朝鳴大法鼓，天宮夜轉三乘書。<br>野花市井栽不著，山雞飲啄聲相呼。金檻僧回步步影，<br>石盆水濺聯聯珠。北臨高處日正午，舉手欲摸黃金烏。<br>遙江大船小於葉，遠村雜樹齊如蔬。潭州城郭在何處，<br>東邊一片青模糊。今來古往人滿地，勞生未了歸丘墟。<br>長卿之門久寂寞，五言七字誇規模。我吟杜詩清入骨，<br>灌頂何必須醍醐。白日不照耒陽縣，皇天厄死饑寒軀。<br>明珠大貝采欲盡，蚌蛤空滿赤沙湖。今我題詩亦無味，<br>懷賢覽古成長籲。不如興罷過江去，已有好月明歸途。<br></p></body></html>