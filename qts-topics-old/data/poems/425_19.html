<!DOCTYPE HTML>
<html lang="en-US">
  <head>
    <meta charset="UTF-8">
    <title>425_19: 《和答詩十首。答四皓廟》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>425_19: 《和答詩十首。答四皓廟》白居易</p>
        <p>天下有道見，無道卷懷之。此乃聖人語，吾聞諸仲尼。<br>矯矯四先生，同稟希世資。隨時有顯晦，秉道無磷緇。<br>秦皇肆暴虐，二世遘亂離。先生相隨去，商嶺采紫芝。<br>君看秦獄中，戮辱者李斯。劉項爭天下，謀臣竟悅隨。<br>先生如鸞鶴，去入冥冥飛。君看齊鼎中，焦爛者酈其。<br>子房得沛公，自謂相遇遲。八難掉舌樞，三略役心機。<br>辛苦十數年，晝夜形神疲。竟雜霸者道，徒稱帝者師。<br>子房爾則能，此非吾所宜。漢高之季年，嬖寵鐘所私。<br>塚嫡欲廢奪，骨肉相憂疑。豈無子房口，口舌無所施。<br>亦有陳平心，心計將何為。皤皤四先生，高冠危映眉。<br>從容下南山，顧盼入東闈。前瞻惠太子，左右生羽儀。<br>卻顧戚夫人，楚舞無光輝。心不畫一計，口不吐一詞。<br>闇定天下本，遂安劉氏危。子房吾則能，此非爾所知。<br>先生道既光，太子禮甚卑。安車留不住，功成棄如遺。<br>如彼旱天雲，一雨百穀滋。澤則在天下，雲複歸希夷。<br>勿高巢與由，勿尚呂與伊。巢由往不返，伊呂去不歸。<br>豈如四先生，出處兩逶迤。何必長隱逸，何必長濟時。<br>由來聖人道，無朕不可窺。卷之不盈握，舒之亙八陲。<br>先生道甚明，夫子猶或非。願子辨其惑，為予吟此詩。<br></p></body></html>