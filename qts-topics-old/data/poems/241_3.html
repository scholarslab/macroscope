<!DOCTYPE HTML>
<html lang="en-US">
  <head>
    <meta charset="UTF-8">
    <title>241_3: 《舂陵行》元結</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>241_3: 《舂陵行》元結</p>
        <p>軍國多所需，切責在有司。有司臨郡縣，刑法競欲施。<br>供給豈不憂，征斂又可悲。州小經亂亡，遺人實困疲。<br>大鄉無十家，大族命單羸。朝餐是草根，暮食仍木皮。<br>出言氣欲絕，意速行步遲。追呼尚不忍，況乃鞭撲之。<br>郭亭傳急符，來往跡相追。更無寬大恩，但有迫促期。<br>欲令鬻兒女，言發恐亂隨。悉使索其家，而又無生資。<br>聽彼道路言，怨傷誰複知。去冬山賊來，殺奪幾無遺。<br>所願見王官，撫養以惠慈。奈何重驅逐，不使存活為。<br>安人天子命，符節我所持。州縣忽亂亡，得罪複是誰。<br>逋緩違詔令，蒙責固其宜。前賢重守分，惡以禍福移。<br>亦雲貴守官，不愛能適時。顧惟孱弱者，正直當不虧。<br>何人采國風，吾欲獻此辭。<br></p></body></html>