<!DOCTYPE HTML>
<html lang="en-US">
  <head>
    <meta charset="UTF-8">
    <title>399_9: 《楚歌十首（江陵時作）》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>399_9: 《楚歌十首（江陵時作）》元稹</p>
        <p>楚人千萬戶，生死系時君。當璧便為嗣，賢愚安可分。<br>干戈長浩浩，篡亂亦紛紛。縱有明在下，區區何足雲。<br>陶虞事已遠，尼父獨將明。潛穴龍無位，幽林蘭自生。<br>楚王謀授邑，此意複中傾。未別子西語，縱來何所成。<br>平王漸昏惑，無極轉承恩。子建猶相貳，伍奢安得存。<br>生居宮雉閟，死葬寢園尊。豈料奔吳士，鞭屍郢市門。<br>懼盈因鄧曼，罷獵為樊姬。盛德留金石，清風鑒薄帷。<br>襄王忽妖夢，宋玉複淫辭。萬事捐宮館，空山雲雨期。<br>宜僚南市住，未省食人恩。臨難忽相感，解紛寧用言。<br>何如晉夷甫，坐占紫微垣。看著五胡亂，清談空自尊。<br>誰恃王深寵，誰為楚上卿。包胥心獨許，連夜哭秦兵。<br>千乘徒虛爾，一夫安可輕。殷勤聘名士，莫但倚方城。<br>梁業雄圖盡，遺孫世運消。宣明徒有號，江漢不相朝。<br>碑碣高臨路，松枝半作樵。唯餘開聖寺，猶學武皇妖。<br>江陵南北道，長有遠人來。死別登舟去，生心上馬回。<br>榮枯誠異日，今古盡同灰。巫峽朝雲起，荊王安在哉。<br>三峽連天水，奔波萬里來。風濤各自急，前後苦相推。<br>倒入黃牛漩，驚沖灩澦堆。古今流不盡，流去不曾回。<br>八荒同日月，萬古共山川。生死既由命，興衰還付天。<br>棲棲王粲賦，憤憤屈平篇。各自埋幽恨，江流終宛然。<br></p></body></html>