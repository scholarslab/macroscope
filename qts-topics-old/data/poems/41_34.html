<!DOCTYPE HTML>
<html lang="en-US">
  <head>
    <meta charset="UTF-8">
    <title>41_34: 《長安古意》盧照鄰</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>41_34: 《長安古意》盧照鄰</p>
        <p>長安大道連狹斜，青牛白馬七香車。玉輦縱橫過主第，<br>金鞭絡繹向侯家。龍銜寶蓋承朝日，鳳吐流蘇帶晚霞。<br>百丈遊絲爭繞樹，一群嬌鳥共啼花。啼花戲蝶千門側，<br>碧樹銀台萬種色。複道交窗作合歡，雙闕連甍垂鳳翼。<br>梁家畫閣天中起，漢帝金莖雲外直。樓前相望不相知，<br>陌上相逢詎相識。借問吹簫向紫煙，曾經學舞度芳年。<br>得成比目何辭死，願作鴛鴦不羨仙。比目鴛鴦真可羨，<br>雙去雙來君不見。生憎帳額繡孤鸞，好取門簾帖雙燕。<br>雙燕雙飛繞畫梁，羅緯翠被鬱金香。片片行雲著蟬鬢，<br>纖纖初月上鴉黃。鴉黃粉白車中出，含嬌含態情非一。<br>妖童寶馬鐵連錢，娼婦盤龍金屈膝。禦史府中烏夜啼，<br>廷尉門前雀欲棲。隱隱朱城臨玉道，遙遙翠幰沒金堤。<br>挾彈飛鷹杜陵北，探丸借客渭橋西。俱邀俠客芙蓉劍，<br>共宿娼家桃李蹊。娼家日暮紫羅裙，清歌一囀口氛氳。<br>北堂夜夜人如月，南陌朝朝騎似雲。南陌北堂連北裏，<br>五劇三條控三市。弱柳青槐拂地垂，佳氣紅塵暗天起。<br>漢代金吾千騎來，翡翠屠蘇鸚鵡杯。羅襦寶帶為君解，<br>燕歌趙舞為君開。別有豪華稱將相，轉日回天不相讓。<br>意氣由來排灌夫，專權判不容蕭相。專權意氣本豪雄，<br>青虯紫燕坐春風。自言歌舞長千載，自謂驕奢淩五公。<br>節物風光不相待，桑田碧海須臾改。昔時金階白玉堂，<br>即今唯見青松在。寂寂寥寥揚子居，年年歲歲一床書。<br>獨有南山桂花發，飛來飛去襲人裾。<br></p></body></html>