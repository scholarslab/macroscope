<!DOCTYPE HTML>
<html lang="en-US">
  <head>
    <meta charset="UTF-8">
    <title>198_29: 《送許子擢第歸江寧拜親，因寄王大昌齡》岑參</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>198_29: 《送許子擢第歸江寧拜親，因寄王大昌齡》岑參</p>
        <p>建業控京口，金陵款滄溟。君家臨秦淮，傍對石頭城。<br>十年自勤學，一鼓遊上京。青春登甲科，動地聞香名。<br>解榻皆五侯，結交盡群英。六月槐花飛，忽思蓴菜羹。<br>跨馬出國門，丹陽返柴荊。楚雲引歸帆，淮水浮客程。<br>到家拜親時，入門有光榮。鄉人盡來賀，置酒相邀迎。<br>閑眺北顧樓，醉眠湖上亭。月從海門出，照見茅山青。<br>昔為帝王州，今幸天地平。五朝變人世，千載空江聲。<br>玄元告靈符，丹洞獲其銘。皇帝受玉冊，群臣羅天庭。<br>喜氣薄太陽，祥光徹窅冥。奔走朝萬國，崩騰集百靈。<br>王兄尚謫宦，屢見秋雲生。孤城帶後湖，心與湖水清。<br>一縣無諍辭，有時開道經。黃鶴垂兩翅，徘徊但悲鳴。<br>相思不可見，空望牛女星。<br></p></body></html>