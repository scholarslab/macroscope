<!DOCTYPE HTML>
<html lang="en-US">
  <head>
    <meta charset="UTF-8">
    <title>410_20: 《遣行十首》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>410_20: 《遣行十首》元稹</p>
        <p>慘切風雨夕，沉吟離別情。燕辭前日社，蟬是每年聲。<br>暗淚深相感，危心亦自驚。不如元不識，俱作路人行。<br>十五年前事，恓惶無限情。病僮更借出，羸馬共馳聲。<br>射葉楊才破，聞弓雁已驚。小年辛苦學，求得苦辛行。<br>徙倚簷宇下，思量去住情。暗螢穿竹見，斜雨隔窗聲。<br>就枕回轉數，聞雞撩亂驚。一家同草草，排比送君行。<br>已愴朋交別，複懷兒女情。相兄亦相舊，同病又同聲。<br>白髮年年剩，秋蓬處處驚。不堪身漸老，頻送異鄉行。<br>塞上風雨思，城中兄弟情。北隨鵷立位，南送雁來聲。<br>遇適尤兼恨，聞書喜複驚。唯應遙料得，知我伴君行。<br>暮欲歌吹樂，暗沖泥水情。稻花秋雨氣，江石夜灘聲。<br>犬吠穿籬出，鷗眠起水驚。愁君明月夜，獨自入山行。<br>七過褒城驛，回回各為情。八年身世夢，一種水風聲。<br>尋覓詩章在，思量歲月驚。更悲西塞別，終夜繞池行。<br>褒縣驛前境，曲江池上情。南堤衰柳意，西寺晚鐘聲。<br>雲水興方遠，風波心已驚。可憐皆老大，不得自由行。<br>見說巴風俗，都無漢性情。猿聲蘆管調，羌笛竹雞聲。<br>迎候人應少，平安火莫驚。每逢危棧處，須作貫魚行。<br>聞道陰平郡，翛然古戍情。橋兼麋鹿蹋，山應鼓鼙聲。<br>羌婦梳頭緊，蕃牛護尾驚。憐君閑悶極，只傍白江行。<br></p></body></html>