<!DOCTYPE HTML>
<html lang="en-US">
  <head>
    <meta charset="UTF-8">
    <title>413_3: 《放言五首》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>413_3: 《放言五首》元稹</p>
        <p>近來逢酒便高歌，醉舞詩狂漸欲魔。五鬥解酲猶恨少，<br>十分飛盞未嫌多。眼前仇敵都休問，身外功名一任他。<br>死是等閒生也得，擬將何事奈吾何。<br>莫將心事厭長沙，雲到何方不是家。酒熟餔糟學漁父。<br>飯來開口似神鴉。竹枝待鳳千莖直，柳樹迎風一向斜。<br>總被天公沾雨露，等頭成長盡生涯。<br>霆轟電烻數聲頻，不奈狂夫不藉身。縱使被雷燒作燼，<br>寧殊埋骨揚為塵。得成蝴蝶尋花樹，儻化江魚掉錦鱗。<br>必若乖龍在諸處，何須驚動自來人。<br>安得心源處處安，何勞終日望林巒。玉英惟向火中冷，<br>蓮葉元來水上幹。甯戚飯牛圖底事，陸通歌鳳也無端。<br>孫登不語啟期樂，各自當情各自歡。<br>三十年來世上行，也曾狂走趁浮名。兩回左降須知命，<br>數度登朝何處榮。乞我杯中松葉滿，遮渠肘上柳枝生。<br>他時定葬燒缸地，賣與人家得酒盛。<br></p></body></html>