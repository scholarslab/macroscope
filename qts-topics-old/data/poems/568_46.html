<!DOCTYPE HTML>
<html lang="en-US">
  <head>
    <meta charset="UTF-8">
    <title>568_46: 《始忝四座奏狀聞薦蒙恩授官旋進歌詩延英宣…二十四韻》李群玉</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>568_46: 《始忝四座奏狀聞薦蒙恩授官旋進歌詩延英宣…二十四韻》李群玉</p>
        <p>兩鬢有二毛，光陰流浪中。形骸日土木，志氣隨雲風。<br>冥默楚江畔，蕭條林巷空。幽鳥事翔翥，斂翼依蒿蓬。<br>一飯五放箸，愀然念途窮。孟門在步武，所向何由通。<br>只征大易言，物否不可終。庶期白雪調，一奏驚凡聾。<br>昨忝丞相召，揚鞭指冥鴻。姓名掛丹詔，文句飛天聰。<br>解薜龍鳳署，懷鉛蘭桂叢。聲名仰聞見，煙漢陪高蹤。<br>峨峨群玉山，肅肅紫殿東。神飆泛鐘漏，佳氣浮筠松。<br>自顧瑉玞璞，何緣侶圭琮。群賢垂重價，省已增磨礱。<br>天子棲穆清，三台付夔龍。九霄降雨露，萬國望時雍。<br>巍巍致君期，勳華將比崇。承天四柱石，嶷若窺衡嵩。<br>日見帝道升，謀猷垂景鐘。寰瀛納壽域，翔泳皆沖融。<br>百神儼雲亭，佇將告成功。吾徒事文藻，驤首歌登封。<br></p></body></html>