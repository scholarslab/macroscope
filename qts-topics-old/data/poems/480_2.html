<!DOCTYPE HTML>
<html lang="en-US">
  <head>
    <meta charset="UTF-8">
    <title>480_2: 《趨翰苑遭誣構四十六韻》李紳</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>480_2: 《趨翰苑遭誣構四十六韻》李紳</p>
        <p>九五當幹德，三千應瑞符。纂堯昌聖曆，宗禹盛丕圖。<br>畫象垂新令，消兵易舊謨。選賢方去智，招諫忽升愚。<br>大樂調元氣，神功運化爐。脫鱗超沆瀣，翻翼集蓬壺。<br>捧日恩光別，抽毫顧問殊。鳳形憐采筆，龍頷借驪珠。<br>擲地聲名寡，摩天羽翮孤。潔身酬雨露，利口扇讒諛。<br>碧海同宸眷，鴻毛比賤軀。辨疑分黑白，舉直抵朋徒。<br>庭獸方呈角，階蓂始效莩。日傾烏掩魄，星落鬥摧樞。<br>墜劍悲喬嶽，號弓泣鼎湖。亂群逢害馬，擇肉縱狂貙。<br>膽為隳肝竭，心因瀝血枯。滿帆摧駭浪，征棹折危途。<br>燕客書方詐，堯門信未孚。謗興金就鑠，毀極玉生愈。<br>礪吻矜先搏，張羅騁疾驅。地嫌稀魍魎，海恨止番禺。<br>瘴嶺沖蛇入，蒸池躡虺趨。望天收雪涕，看鏡攬霜須。<br>草毒人驚剪，茅荒室未誅。火風晴處扇，山鬼雨中呼。<br>窮老鄉關遠，羈愁骨肉無。鵲靈窺牖戶，龜瑞出泥途。<br>煙島深千瘴，滄波淼四隅。海標傳信使，江棹認妻孥。<br>到接三冬暮，來經六月徂。暗灘朝不怒，驚瀨夜無虞。<br>俯首安羸業，齊眉慰病夫。涸魚思雨潤，僵燕望雷蘇。<br>詔下因頒朔，恩移詎省辜。誑天猶指鹿，依社尚憑狐。<br>度嶺瞻牛鬥，浮江淬轆轤。未平人睚眥，誰懼鬼揶揄。<br>盆浦潮通楚，匡山地接吳。庾樓清桂滿，遠寺素蓮敷。<br>仿佛皆停馬，悲歡盡隙駒。舊交封宿草，衰鬢重生芻。<br>萬戟分梁苑，雙旌寄魯儒。駸駸移歲月，冉冉近桑榆。<br>疲馬愁千里，孤鴻念五湖。終當賦歸去，那更學楊朱。<br></p></body></html>