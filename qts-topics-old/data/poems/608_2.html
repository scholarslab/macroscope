<!DOCTYPE HTML>
<html lang="en-US">
  <head>
    <meta charset="UTF-8">
    <title>608_2: 《三羞詩三首》皮日休</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>608_2: 《三羞詩三首》皮日休</p>
        <p>吾聞古君子，介介勵其節。入門疑儲宮，撫己思鈇鉞。<br>志者若不退，佞者何由達。君臣一殽膳，家國共殘殺。<br>此道見於今，永思心若裂。王臣方謇謇，佐我無玷缺。<br>如何以謀計，中道生芽蘖。憲司遵故典，分道播南越。<br>蒼惶出班行，家室不容別。玄鬢行為霜，清淚立成血。<br>乘遽劇飛鳥，就傳過風發。嗟吾何為者，叨在造士列。<br>獻文不上第，歸於淮之汭。蹇蹄可再奔，退羽可後歇。<br>利則侶軒裳，塞則友松月。而於方寸內，未有是愁結。<br>未為祿食仕，俯不愧梁糲。未為冠冕人，死不慚忠烈。<br>如何有是心，不能叩丹闕。赫赫負君歸，南山采芝蕨。<br>南荒不擇吏，致我交址覆。綿聯三四年，流為中夏辱。<br>懦者鬥即退，武者兵則黷。軍庸滿天下，戰將多金玉。<br>刮則齊民癰，分為猛士祿。雄健許昌師，忠武冠其族。<br>去為萬騎風，住作一川肉。昨朝殘卒回，千門萬戶哭。<br>哀聲動閭裏，怨氣成山谷。誰能聽晝鼙，不忍看金鏃。<br>吾有制勝術，不奈賤碌碌。貯之胸臆間，慚見許師屬。<br>自嗟胡為者，得躡前修躅。家不出軍租，身不識部曲。<br>亦衣許師衣，亦食許師粟。方知古人道，蔭我已為足。<br>念此向誰羞，悠悠潁川綠。<br>天子丙戌年，淮右民多饑。就中潁之汭，轉徙何累累。<br>夫婦相顧亡，棄卻抱中兒。兄弟各自散，出門如大癡。<br>一金易蘆蔔，一縑換鳧茈。荒村墓鳥樹，空屋野花籬。<br>兒童齧草根，倚桑空羸羸。斑白死路傍，枕土皆離離。<br>方知聖人教，于民良在斯。厲能去人愛，荒能奪人慈。<br>如何司牧者，有術皆在茲。粵吾何為人，數畝清溪湄。<br>一寫落第文，一家歡複嬉。朝食有麥饘，晨起有布衣。<br>一身既飽暖，一家無怨咨。家雖有畎畝，手不秉鎡基。<br>歲雖有劄瘥，庖不廢晨炊。何道以致是，我有明公知。<br>食之以侯食，衣之以侯衣。歸時恤金帛，使我奉庭闈。<br>撫己愧潁民，奚不進德為。因茲感知己，盡日空涕洟。<br></p></body></html>