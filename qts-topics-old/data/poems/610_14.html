<!DOCTYPE HTML>
<html lang="en-US">
  <head>
    <meta charset="UTF-8">
    <title>610_14: 《太湖詩。上真觀》皮日休</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>610_14: 《太湖詩。上真觀》皮日休</p>
        <p>徑盤在山肋，繚繞窮雲端。摘菌杖頭紫，緣崖屐齒刓。<br>半日到上真，洞宮知造難。雙戶啟真景，齋心方可觀。<br>天鈞鳴響亮，天祿行蹣跚。琪樹夾一徑，萬條青琅玕。<br>兩松峙庭際，怪狀籲可歎。大螾騰共結，修蛇飛相盤。<br>皮膚坼甲胄，枝節擒貙犴。罅處似天裂，朽中如井眢。<br>褵褷風聲癬，跁跒地方痑。根上露鉗釱，空中狂波瀾。<br>合時若莽蒼，辟處如轘轅。儼對無霸陣，靜問嚴陵灘。<br>靈飛一以護，山都焉敢幹。兩廊潔寂曆，中殿高巑岏。<br>靜架九色節，閑懸十絕幡。微風時一吹，百寶清闌珊。<br>昔有葉道士，位當升靈官。欲箋紫微志，唯食虹影丹。<br>既逐隱龍去，道風由此殘。猶聞絳目草，往往生空壇。<br>羽客兩三人，石上譚泥丸。謂我或龍胄，粲然與之歡。<br>衣巾紫華冷，食次白芝寒。自覺有真氣，恐隨風力摶。<br>明朝若更住，必擬隳儒冠。<br></p></body></html>