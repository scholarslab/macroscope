<!DOCTYPE HTML>
<html lang="en-US">
  <head>
    <meta charset="UTF-8">
    <title>350_2: 《奉平淮夷雅表。方城命愬守也卒入蔡得其大醜以平淮右》柳宗元</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>350_2: 《奉平淮夷雅表。方城命愬守也卒入蔡得其大醜以平淮右》柳宗元</p>
        <p>方城臨臨，王卒峙之。匪徼匪競，皇有正命。<br>皇命於愬，往舒餘仁。踣彼艱頑，柔惠是馴。<br>愬拜即命，於皇之訓。既礪既攻，以後厥刃。<br>王師嶷嶷，熊羆是式。銜勇韜力，日思予殛。<br>寇昏以狂，敢蹈愬疆。士獲厥心，大袒高驤。<br>長戟酋矛，粲其綏章。右翦左屠，聿禽其良。<br>其良既宥，告以父母。恩柔于肌，卒貢爾有。<br>維彼攸恃，乃偵乃誘。維彼攸宅，乃發乃守。<br>其恃爰獲，我功我多。陰諜厥圖，以究爾訛。<br>雨雪洋洋，大風來加，於燠其寒，於邇其遐。<br>汝陰之茫，懸瓠之峨。是震是拔，大殲厥家。<br>狡虜既縻，輸于國都。示之市人，即社行誅。<br>乃諭乃止，蔡有厚喜。完其室家，仰父俯子。<br>汝水沄沄，既清而彌。蔡人行歌，我步逶遲。<br>蔡人歌矣，蔡風和矣。孰纇蔡初，胡甈爾居。<br>式慕以康，為願有餘。是究是咨，皇德既舒。<br>皇曰咨愬，裕乃父功。昔我文祖，惟西平是庸。<br>內誨於家，外刑於邦。孰是蔡人，而不率從。<br>蔡人率止，惟西平有子。西平有子，惟我有臣。<br>疇允大邦，俾惠我人。于廟告功，以顧萬方。<br></p></body></html>