<!DOCTYPE HTML>
<html lang="en-US">
  <head>
    <meta charset="UTF-8">
    <title>350_1: 《奉平淮夷雅表。皇武命丞相度董師集大功也》柳宗元</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>350_1: 《奉平淮夷雅表。皇武命丞相度董師集大功也》柳宗元</p>
        <p>皇耆其武，于溵於淮。既巾乃車，環蔡具來。<br>狡眾昏嚚，甚毒於酲。狂奔叫呶，以幹大刑。<br>皇咨於度，惟汝一德。曠誅四紀，其徯汝克。<br>錫汝斧鉞，其往視師。師是蔡人，以宥以厘。<br>度拜稽首，廟於元龜。既祃既類，於社是宜。<br>金節煌煌，錫質雕戈。犀甲熊旗，威命是荷。<br>度拜稽首，出次於東。天子餞之，罍斝是崇。<br>鼎臑俎胾，五獻百籩。凡百卿士，班以周旋。<br>既涉於滻，乃翼乃前。孰圖厥猶，其佐多賢。<br>宛宛周道，于山於川。遠揚邇昭，陟降連連。<br>我旆我旗，于道於陌。訓于群帥，拳勇來格。<br>公曰徐之，無恃額額。式和爾容，惟義之宅。<br>進次於郾，彼昏卒狂。裒凶鞠頑，鋒蝟斧螗，<br>赤子匍匐，厥父是亢。怒其萌芽，以悖太陽。<br>王旅渾渾，是佚是怙。既獲敵師，若饑得餔。<br>蔡凶伊窘，悉起來聚。左搗其虛，靡愆厥慮。<br>載辟載袚，丞相是臨。弛其武刑，諭我德心。<br>其危既安，有長如林。曾是讙譊，化為謳吟。<br>皇曰來歸，汝複相予。爵之成國，胙以夏區。<br>度拜稽首，天子聖神。度拜稽首，皇佑下人。<br>淮夷既平，震是朔南。宜廟宜郊，以告德音。<br>歸牛休馬，豐稼於野。我武惟皇，永保無疆。<br></p></body></html>