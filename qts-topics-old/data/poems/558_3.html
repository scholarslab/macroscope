<!DOCTYPE HTML>
<html lang="en-US">
  <head>
    <meta charset="UTF-8">
    <title>558_3: 《升平詞十首（樂府作升平樂）》薛能</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>558_3: 《升平詞十首（樂府作升平樂）》薛能</p>
        <p>瑞氣繞宮樓，皇居信上游。遠岡連聖祚，平地載神州。<br>會合皆重譯，潺湲近八流。中興豈假問，據此自千秋。<br>寥泬敞延英，朝班立位橫。宣傳無草動，拜舞有衣聲。<br>鴛瓦霜消濕，蟲絲日照明。辛勤自不到，遙見似前程。<br>處處是歡心，時康歲已深。不同三尺劍，應似五弦琴。<br>壽笑山猶盡，明嫌日有陰。何當憐一物，亦遣斷愁吟。<br>曙質絕埃氛，彤庭列禁軍。聖顏初對日，龍尾競緣雲。<br>佩響交成韻，簾陰暖帶紋。逍遙豈有事，于此詠南熏。<br>一物至周天，洪纖盡晏然。車書無異俗，甲子並豐年。<br>奇技皆歸樸，征夫亦服田。君王故不有，台鼎合韋弦。<br>日日聽歌謠，區中盡祝堯。蟲蝗初不害，夷狄近全銷。<br>史筆惟書瑞，天臺絕見妖。因令匹夫志，轉欲事清朝。<br>品物盡昭蘇，神功複帝謨。他時應有壽，當代且無虞。<br>賜曆通遐俗，移關入半胡。鷦鷯一何幸，於此寄微軀。<br>無戰複無私，堯時即此時。焚香臨極早，待月捲簾遲。<br>端拱乾坤內，何言黈纊垂。君看聖明驗，只此是神龜。<br>旭日上清穹，明堂坐聖聰。衣裳承瑞氣，冠冕蓋重瞳。<br>花木經宵露，旌旗入仗風。何期於此地，見說是神工。<br>五帝三皇主，蕭曹魏邴臣。文章惟返朴，戈甲盡生塵。<br>諫紙應無用，朝綱自有倫。升平不可記，所見是閒人。<br></p></body></html>