<!DOCTYPE HTML>
<html lang="en-US">
  <head>
    <meta charset="UTF-8">
    <title>619_8: 《記事》陸龜蒙</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>619_8: 《記事》陸龜蒙</p>
        <p>本作漁釣徒，心將遂疏放。苦為饑寒累，未得恣閑暢。<br>去年十二月，身住霅溪上。病裏賀豐登，雞豚聊饋餉。<br>巍峨卞山雪，凝冽不可向。瘦骨倍加寒，徒為厚繒纊。<br>晴來露青靄，千仞缺尋丈。臥恐玉華銷，時時推枕望。<br>雖然營衛困，亦覺精神王。把筆強題詩，粗言瑰怪狀。<br>吳興鄭太守，文律頗清壯。鳳尾與鯨牙，紛披落雜唱。<br>緘書寄城內，搪突無以況。料峭採蓮船，縱橫簸天浪。<br>方傾謝公酒，忽值莊生喪。默默阻音徽，臨風但惆悵。<br>春歸迨秋末，固自嬰微恙。歲晏弗躬親，何由免欺誑。<br>今來觀刈獲，乃在松江並。門外兩潮過，波瀾光蕩漾。<br>都緣新蔔築，是事皆草創。爾後如有年，還應愜微尚。<br>天高氣味爽，野迥襟懷曠。感物動牢愁，憤時頻骯髒。<br>平生樂篇翰，至老安敢忘。駿骨正牽鹽，玄文終覆醬。<br>嗟今多赤舌，見善惟蔽謗。忖度大為防，涵容寬作量。<br>圖書筐簏外，關眼皆剩長。餓隸亦勝無，薄田家所仰。<br>稍離饑寒患，學古真可強。聖道庶經營，世途多踉蹌。<br>近聞天子詔，複許私醞釀。促使舂酒材，呼兒具盆盎。<br>宵長擁吟褐，日晏開書幌。我醉卿可還，陶然似元亮。<br></p></body></html>