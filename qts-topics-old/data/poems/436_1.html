<!DOCTYPE HTML>
<html lang="en-US">
  <head>
    <meta charset="UTF-8">
    <title>436_1: 《代書詩一百韻寄微之》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>436_1: 《代書詩一百韻寄微之》白居易</p>
        <p>憶在貞元歲，初登典校司。身名同日授，心事一言知。<br>肺腑都無隔，形骸兩不羈。疏狂屬年少，閒散為官卑。<br>分定金蘭契，言通藥石規。交賢方汲汲，友直每偲偲。<br>有月多同賞，無杯不共持。秋風拂琴匣，夜雪卷書帷。<br>高上慈恩塔，幽尋皇子陂。唐昌玉蕊會，崇敬牡丹期。<br>笑勸迂辛酒，閑吟短李詩。儒風愛敦質，佛理賞玄師。<br>度日曾無悶，通宵靡不為。雙聲聯律句，八面對宮棋。<br>往往遊三省，騰騰出九逵。寒銷直城路，春到曲江池。<br>樹暖枝條弱，山晴彩翠奇。峰攢石綠點，柳宛麹塵絲。<br>岸草煙鋪地，園花雪壓枝。早光紅照耀，新溜碧逶迤。<br>幄幕侵堤布，盤筵占地施。征伶皆絕藝，選伎悉名姬。<br>粉黛凝春態，金鈿耀水嬉。風流誇墮髻，時世鬥啼眉。<br>密坐隨歡促，華尊逐勝移。香飄歌袂動，翠落舞釵遺。<br>籌插紅螺碗，觥飛白玉卮。打嫌調笑易，飲訝卷波遲。<br>殘席喧嘩散，歸鞍酩酊騎。酡顏烏帽側，醉袖玉鞭垂。<br>紫陌傳鐘鼓，紅塵塞路岐。幾時曾暫別，何處不相隨。<br>荏苒星霜換，回環節候催。兩衙多請告，三考欲成資。<br>運啟千年聖，天成萬物宜。皆當少壯日，同惜盛明時。<br>光景嗟虛擲，雲霄竊暗窺。攻文朝矻矻，講學夜孜孜。<br>策目穿如劄，鋒毫銳若錐。繁張獲鳥網，堅守釣魚坻。<br>並受夔龍薦，齊陳晁董詞。萬言經濟略，三策太平基。<br>中第爭無敵，專場戰不疲。輔車排勝陣，掎角搴降旗。<br>雙闕紛容衛，千僚儼等衰。恩隨紫泥降，名向白麻披。<br>既在高科選，還從好爵縻。東垣君諫諍，西邑我驅馳。<br>再喜登烏府，多慚侍赤墀。官班分內外，遊處遂參差。<br>每列鵷鸞序，偏瞻獬豸姿。簡威霜凜冽，衣彩繡葳蕤。<br>正色摧強禦，剛腸嫉喔咿。常憎持祿位，不擬保妻兒。<br>養勇期除惡，輸忠在滅私。下鞲驚燕雀，當道懾狐狸。<br>南國人無怨，東台吏不欺。理冤多定國，切諫甚辛毗。<br>造次行於是，平生志在茲。道將心共直，言與行兼危。<br>水暗波翻覆，山藏路險巇。未為明主識，已被幸臣疑。<br>木秀遭風折，蘭芳遇霰萎。千鈞勢易壓，一柱力難支。<br>騰口因成痏，吹毛遂得疵。憂來吟貝錦，謫去詠江蘺。<br>邂逅塵中遇，殷勤馬上辭。賈生離魏闕，王粲向荊夷。<br>水過清源寺，山經綺季祠。心搖漢皋佩，淚墮峴亭碑。<br>驛路緣雲際，城樓枕水湄。思鄉多繞澤，望闕獨登陴。<br>林晚青蕭索，江平綠渺彌。野秋鳴蟋蟀，沙冷聚鸕鷀。<br>官舍黃茅屋，人家苦竹籬。白醪充夜酌，紅粟備晨炊。<br>寡鶴摧風翮，鰥魚失水鬐。暗雛啼渴旦，涼葉墜相思。<br>一點寒燈滅，三聲曉角吹。藍衫經雨故，驄馬臥霜羸。<br>念涸誰濡沫，嫌醒自歠醨。耳垂無伯樂，舌在有張儀。<br>負氣沖星劍，傾心向日葵。金言自銷鑠，玉性肯磷緇。<br>伸屈須看蠖，窮通莫問龜。定知身是患，應用道為醫。<br>想子今如彼，嗟予獨在斯。無憀當歲杪，有夢到天涯。<br>坐阻連襟帶，行乖接履綦。潤銷衣上霧，香散室中芝。<br>念遠緣遷貶，驚時為別離。素書三往復，明月七盈虧。<br>舊裏非難到，餘歡不可追。樹依興善老，草傍靜安衰。<br>前事思如昨，中懷寫向誰。北村尋古柏，南宅訪辛夷。<br>此日空搔首，何人共解頤。病多知夜永，年長覺秋悲。<br>不飲長如醉，加餐亦似饑。狂吟一千字，因使寄微之。<br></p></body></html>