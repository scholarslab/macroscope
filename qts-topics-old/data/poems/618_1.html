<!DOCTYPE HTML>
<html lang="en-US">
  <head>
    <meta charset="UTF-8">
    <title>618_1: 《讀《陰符經》寄鹿門子》陸龜蒙</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>618_1: 《讀《陰符經》寄鹿門子》陸龜蒙</p>
        <p>清晨整冠坐，朗詠三百言。備識天地意，獻詞犯乾坤。<br>何事不隱德，降靈生軒轅。口銜造化斧，鑿破機關門。<br>五賊忽迸逸，萬物爭崩奔。虛施神仙要，莫救華池源。<br>但學戰勝術，相高甲兵屯。龍蛇競起陸，鬥血浮中原。<br>成湯與周武，反復更為尊。下及秦漢得，黷弄兵亦煩。<br>奸強自林據，仁弱無枝蹲。狂喉恣吞噬，逆翼爭飛翻。<br>家家伺天發，不肯匡淫昏。生民墜塗炭，比屋為冤魂。<br>只為讀此書，大樸難久存。微臣與軒轅，亦是萬世孫。<br>未能窮意義，豈敢求瑕痕。曾亦愛兩句，可與賢達論。<br>生者死之根，死者生之根。方寸了十字，萬化皆胚腪。<br>身外更何事，眼前徒自喧。黃河但東注，不見歸昆侖。<br>晝短苦夜永，勸君傾一尊。<br></p></body></html>