<!DOCTYPE HTML>
<html lang="en-US">
  <head>
    <meta charset="UTF-8">
    <title>329_1: 《祗役江西路上以詩代書寄內》權德輿</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>329_1: 《祗役江西路上以詩代書寄內》權德輿</p>
        <p>辛苦事行役，風波倦晨暮。搖搖結遐心，靡靡即長路。<br>別來如昨日，每見缺蟾兔。潮信催客帆，春光變江樹。<br>宦遊豈雲愜，歸夢無複數。愧非超曠姿，循此局促步。<br>笑言思暇日，規勸多遠度。鶉服我久安，荊釵君所慕。<br>伊予多昧理，初不涉世務。適因擁腫材，成此懶慢趣。<br>一身常抱病，不復理章句。胸中無町畦，與物且多忤。<br>既非大川楫，則守南山霧。胡為出處間，徒使名利汙。<br>羈孤望予祿，孩稚待我餔。未能即忘懷，恨恨以此故。<br>終當稅鞿鞅，豈待畢婚娶。如何久人寰，俯仰學舉措。<br>衡茅去迢遞，水陸兩馳騖。晰晰窺曉星，塗塗踐朝露。<br>靜聞田鶴起，遠見沙鴇聚。怪石不易躋，急湍那可溯。<br>漁商聞遠岸，煙火明古渡。下碇夜已深，上碕波不駐。<br>畏途信非一，離念紛難具。枕席有餘清，壺觴無與晤。<br>南方出蘭桂，歸日自分付。北窗留琴書，無乃委童孺。<br>春江足魚雁，彼此勤尺素。早晚到中閨，怡然兩相顧。<br></p></body></html>