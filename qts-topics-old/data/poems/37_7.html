<!DOCTYPE HTML>
<html lang="en-US">
  <head>
    <meta charset="UTF-8">
    <title>37_7: 《薛記室收過莊見尋率題古意以贈》王績</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>37_7: 《薛記室收過莊見尋率題古意以贈》王績</p>
        <p>伊昔逢喪亂，歷數閏當餘。豺狼塞衢路，桑梓成丘墟。<br>餘及爾皆亡，東西各異居。爾為背風鳥，我為涸轍魚。<br>逮承雲雷後，欣逢天地初。東川聊下釣，南畝試揮鋤。<br>資稅幸不及，伏臘常有儲。散誕時須酒，蕭條懶向書。<br>朽木不可雕，短翮將焉攄。故人有深契，過我蓬蒿廬。<br>曳裾出門迎，握手登前除。相看非舊顏，忽若形骸疏。<br>追道宿昔事，切切心相於。憶我少年時，攜手游東渠。<br>梅李夾兩岸，花枝何扶疏。同志亦不多，西莊有姚徐。<br>嘗愛陶淵明，酌醴焚枯魚。嘗學公孫弘，策杖牧群豬。<br>追念甫如昨，奄忽成空虛。人生詎能幾，歲歲常不舒。<br>賴有北山僧，教我以真如。使我視聽遣，自覺塵累祛。<br>何事須筌蹄，今已得兔魚。舊遊儻多暇，同此釋紛拏。<br></p></body></html>