<!DOCTYPE HTML>
<html lang="en-US">
  <head>
    <meta charset="UTF-8">
    <title>375_17: 《石淙（一作五淙十首）》孟郊</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>375_17: 《石淙（一作五淙十首）》孟郊</p>
        <p>岩穀不自勝，水木幽奇多。朔風入空曲，涇流無大波。<br>迢遞徑難盡，參差勢相羅。雪霜有時洗，塵土無由和。<br>潔冷誠未厭，晚步將如何。<br>出曲水未斷，入山深更重。泠泠若仙語，皎皎多異容。<br>萬響不相雜，四時皆有濃。日月互分照，雲霞各生峰。<br>久迷向方理，逮茲聳前蹤。<br>荒策每恣遠，戇步難自回。已抱苔蘚疾，尚淩潺湲隈。<br>驛驥苦銜勒，籠禽恨摧頹。實力苟未足，浮誇信悠哉。<br>顧惟非時用，靜言還自咍。<br>朔水刀劍利，秋石瓊瑤鮮。魚龍氣不腥，潭洞狀更妍。<br>磴雪入呀穀，掬星灑遙天。聲忙不及韻，勢疾多斷漣。<br>輸去雖有恨，躁氣一何顛。蜿蜒相纏掣，犖確亦迴旋。<br>黑草濯鐵發，白苔浮冰錢。具生此雲遙，非德不可甄。<br>何況被犀士，制之空以權。始知靜剛猛，文教從來先。<br>空穀聳視聽，幽湍澤心靈。疾流脫鱗甲，疊岸沖風霆。<br>丹巘墮環景，霽波灼虛形。淙淙豗厚軸，棱棱攢高冥。<br>弱棧跨旋碧，危梯倚凝青。飄飄鶴骨仙，飛動鼇背庭。<br>常聞誇大言，下顧皆細萍。<br>百尺明鏡流，千曲寒星飛。為君洗故物，有色如新衣。<br>不飲泥土汙，但飲雪霜饑。石棱玉纖纖，草色瓊霏霏。<br>穀磑有餘力，溪舂亦多機。從來一智萌，能使眾利歸。<br>因之山水中，喧然論是非。<br>入深得奇趣，升險為良躋。搜勝有聞見，逃俗無蹤蹊。<br>穴流恣回轉，竅景忘東西。戇獸鮮猜懼，羅人巧罝罤。<br>幽馳異處所，忍慮多端倪。虛獲我何飽，實歸彼非迷。<br>斯文浪雲潔，此旨誰得齊。<br>屑珠瀉潺湲，裂玉何威瑰。若調千瑟弦，未果一曲諧。<br>古駭毛髮栗，險驚視聽乖。二老皆勁骨，風趨緣欹崖。<br>地遠有餘美，我遊采棄懷。乘時幸勤鑒，前恨多幽霾。<br>弱力謝剛健，蹇策貴安排。始知隨事靜，何必當夕齋。<br>昔浮南渡飆，今攀朔山景。物色多瘦削，吟笑還孤永。<br>日月凍有棱，雪霜空無影。玉噴不生冰，瑤渦旋成井。<br>潛角時聳光，隱鱗乍漂冏。再吟獲新勝，返步失前省。<br>愜懷雖已多，惕慮未能整。頹陽落何處，升魄銜疏嶺。<br>聖朝搜岩穀，此地多遺玩。怠惰成遠遊，頑疏恣靈觀。<br>勁飆刷幽視，怒水懾餘懦。曾是結芳誠，遠茲勉流倦。<br>冰條聳危慮，霜翠瑩遐眄。物誘信多端，荒尋諒難遍。<br>去矣朔之隅，翛然楚之甸。<br></p></body></html>