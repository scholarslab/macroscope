<!DOCTYPE HTML>
<html lang="en-US">
  <head>
    <meta charset="UTF-8">
    <title>165_37: 《猛虎行（此詩蕭士贇雲是偽作）》李白</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>165_37: 《猛虎行（此詩蕭士贇雲是偽作）》李白</p>
        <p>朝作猛虎行，暮作猛虎吟。腸斷非關隴頭水，<br>淚下不為雍門琴。旌旗繽紛兩河道，戰鼓驚山欲顛倒。<br>秦人半作燕地囚，胡馬翻銜洛陽草。一輸一失關下兵，<br>朝降夕叛幽薊城。巨鼇未斬海水動，魚龍奔走安得寧。<br>頗似楚漢時，翻覆無定止，朝過博浪沙，暮入淮陰市。<br>張良未遇韓信貧，劉項存亡在兩臣。暫到下邳受兵略，<br>來投漂母作主人。賢哲棲棲古如此，今時亦棄青雲士。<br>有策不敢犯龍鱗，竄身南國避胡塵。寶書玉劍掛高閣，<br>金鞍駿馬散故人。昨日方為宣城客，掣鈴交通二千石。<br>有時六博快壯心，繞床三匝呼一擲。楚人每道張旭奇，<br>心藏風雲世莫知。三吳邦伯皆顧盼，四海雄俠兩追隨。<br>蕭曹曾作沛中吏，攀龍附鳳當有時。溧陽酒樓三月春，<br>楊花茫茫愁殺人。胡雛綠眼吹玉笛，吳歌白紵飛梁塵。<br>丈夫相見且為樂，槌牛撾鼓會眾賓。我從此去釣東海，<br>得魚笑寄情相親。<br></p></body></html>