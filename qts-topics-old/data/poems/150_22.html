<!DOCTYPE HTML>
<html lang="en-US">
  <head>
    <meta charset="UTF-8">
    <title>150_22: 《瓜洲驛奉餞張侍禦公拜膳部郎中卻複憲台充賀…淮南幕府》劉長卿</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>150_22: 《瓜洲驛奉餞張侍禦公拜膳部郎中卻複憲台充賀…淮南幕府》劉長卿</p>
        <p>太華高標峻，青陽淑氣盤。屬辭傾渤澥，稱價掩琅玕。<br>楊葉頻推中，芸香早拜官。後來慚轍跡，先達仰門闌。<br>佐劇勞黃綬，提綱疾素餐。風生趨府步，筆偃觸邪冠。<br>骨鯁知難屈，鋒芒豈易幹。佇將調玉鉉，翻自落金丸。<br>異議那容直，專權本畏彈。寸心寧有負，三黜竟無端。<br>適喜鴻私降，旋驚羽檄攢。國憐朝市易，人怨虎狼殘。<br>天地龍初見，風塵虜未殫。隨川歸少海，就日背長安。<br>副相榮分寄，輸忠義不刊。擊胡馳汗馬，遷蜀扈鳴鑾。<br>月罷名卿署，星懸上將壇。三軍搖旆出，百越畫圖觀。<br>茅茹能相引，泥沙肯再蟠。兼榮知任重，交辟許才難。<br>勁直隨台柏，芳香動省蘭。璧從全趙去，鵬自北溟摶。<br>星象銜新寵，風霜帶舊寒。是非生倚伏，榮辱系悲歡。<br>疇昔偏殊眄，屯蒙獨永歎。不才成擁腫，失計似邯鄲。<br>江國傷移律，家山憶考盤。一為鷗鳥誤，三見露華團。<br>回首青雲裏，應憐濁水瀾。愧將生事托，羞向鬢毛看。<br>知己傷愆素，他人自好丹。鄉春連楚越，旅宿寄風湍。<br>世路東流水，滄江一釣竿。松聲伯禹穴，草色子陵灘。<br>度嶺情何遽，臨流興未闌。梅花分路遠，揚子上潮寬。<br>夢想懷依倚，煙波限渺漫。且愁無去雁，甯冀少回鸞。<br>極浦春帆迥，空郊晚騎單。獨憐南渡月，今夕送歸鞍。<br></p></body></html>