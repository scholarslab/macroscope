<!DOCTYPE HTML>
<html lang="en-US">
  <head>
    <meta charset="UTF-8">
    <title>301_33: 《霓裳詞十首》王建</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>301_33: 《霓裳詞十首》王建</p>
        <p>弟子部中留一色，聽風聽水作霓裳。<br>散聲未足重來授，直到床前見上皇。<br>中管五弦初半曲，遙教合上隔簾聽。<br>一聲聲向天頭落，效得仙人夜唱經。<br>自直梨園得出稀，更番上曲不教歸。<br>一時跪拜霓裳徹，立地階前賜紫衣。<br>旋翻新譜聲初足，除卻梨園未教人。<br>宣與書家分手寫，中官走馬賜功臣。<br>伴教霓裳有貴妃，從初直到曲成時。<br>日長耳裏聞聲熟，拍數分毫錯總知。<br>弦索摐摐隔彩雲，五更初發一山聞。<br>武皇自送西王母，新換霓裳月色裙。<br>敕賜宮人澡浴回，遙看美女院門開。<br>一山星月霓裳動，好字先從殿裏來。<br>傳呼法部按霓裳，新得承恩別作行。<br>應是貴妃樓上看，內人舁下彩羅箱。<br>朝元閣上山風起，夜聽霓裳玉露寒。<br>宮女月中更替立，黃金梯滑並行難。<br>知向華清年月滿，山頭山底種長生。<br>去時留下霓裳曲，總是離宮別館聲。<br></p></body></html>