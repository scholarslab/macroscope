<!DOCTYPE HTML>
<html lang="en-US">
  <head>
    <meta charset="UTF-8">
    <title>220_27: 《韋諷錄事宅觀曹將軍畫馬圖》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>220_27: 《韋諷錄事宅觀曹將軍畫馬圖》杜甫</p>
        <p>國初已來畫鞍馬，神妙獨數江都王。將軍得名三十載，<br>人間又見真乘黃。曾貌先帝照夜白，龍池十日飛霹靂。<br>內府殷紅馬腦碗，婕妤傳詔才人索。碗賜將軍拜舞歸，<br>輕紈細綺相追飛。貴戚權門得筆跡，始覺屏障生光輝。<br>昔日太宗拳毛騧，近時郭家師子花。今之新圖有二馬，<br>複令識者久歎嗟。此皆騎戰一敵萬，縞素漠漠開風沙。<br>其餘七匹亦殊絕，迥若寒空動煙雪。霜蹄蹴踏長楸間，<br>馬官廝養森成列。可憐九馬爭神駿，顧視清高氣深穩。<br>借問苦心愛者誰，後有韋諷前支遁。憶昔巡幸新豐宮，<br>翠華拂天來向東。騰驤磊落三萬匹，皆與此圖筋骨同。<br>自從獻寶朝河宗，無複射蛟江水中。<br>君不見金粟堆前松柏裏，龍媒去盡鳥呼風。<br></p></body></html>