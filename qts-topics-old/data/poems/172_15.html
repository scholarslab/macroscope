<!DOCTYPE HTML>
<html lang="en-US">
  <head>
    <meta charset="UTF-8">
    <title>172_15: 《憶舊遊，寄譙郡元參軍》李白</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>172_15: 《憶舊遊，寄譙郡元參軍》李白</p>
        <p>憶昔洛陽董糟丘，為余天津橋南造酒樓。<br>黃金白璧買歌笑，一醉累月輕王侯。海內賢豪青雲客，<br>就中與君心莫逆。迥山轉海不作難，傾情倒意無所惜。<br>我向淮南攀桂枝，君留洛北愁夢思。不忍別，還相隨。<br>相隨迢迢訪仙城，三十六曲水回縈。一溪初入千花明，<br>萬壑度盡松風聲。銀鞍金絡倒平地，漢東太守來相迎。<br>紫陽之真人，邀我吹玉笙。餐霞樓上動仙樂，<br>嘈然宛似鸞鳳鳴。袖長管催欲輕舉，漢中太守醉起舞。<br>手持錦袍覆我身，我醉橫眠枕其股。當筵意氣淩九霄，<br>星離雨散不終朝，分飛楚關山水遙。餘既還山尋故巢，<br>君亦歸家渡渭橋。君家嚴君勇貔虎，作尹並州遏戎虜。<br>五月相呼度太行，摧輪不道羊腸苦。行來北涼歲月深，<br>感君貴義輕黃金。瓊杯綺食青玉案，使我醉飽無歸心。<br>時時出向城西曲，晉祠流水如碧玉。浮舟弄水簫鼓鳴，<br>微波龍鱗莎草綠。興來攜妓恣經過，其若楊花似雪何。<br>紅妝欲醉宜斜日，百尺清潭寫翠娥。翠娥嬋娟初月輝，<br>美人更唱舞羅衣。清風吹歌入空去，歌曲自繞行雲飛。<br>此時行樂難再遇，西遊因獻長楊賦。北闕青雲不可期，<br>東山白首還歸去。渭橋南頭一遇君，酂台之北又離群。<br>問餘別恨知多少，落花春暮爭紛紛。言亦不可盡，<br>情亦不可極。呼兒長跪緘此辭，寄君千里遙相憶。<br></p></body></html>