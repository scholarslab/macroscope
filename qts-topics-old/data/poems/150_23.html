<!DOCTYPE HTML>
<html lang="en-US">
  <head>
    <meta charset="UTF-8">
    <title>150_23: 《至德三年春正月時謬蒙差攝海鹽令聞王師收二京…五十韻》劉長卿</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>150_23: 《至德三年春正月時謬蒙差攝海鹽令聞王師收二京…五十韻》劉長卿</p>
        <p>天上胡星孛，人間反氣橫。風塵生汗馬，河洛縱長鯨。<br>本謂才非據，誰知禍已萌。食參將可待，誅錯輒為名。<br>萬里兵鋒接，三時羽檄驚。負恩殊鳥獸，流毒遍黎氓。<br>朝市成蕪沒，干戈起戰爭。人心懸反復，天道暫虛盈。<br>略地侵中土，傳烽到上京。王師陷魑魅，帝座逼欃槍。<br>渭水嘶胡馬，秦山泣漢兵。關原馳萬騎，煙火亂千甍。<br>鳳駕瞻西幸，龍樓議北征。自將行破竹，誰學去吹笙。<br>白日重輪慶，玄穹再造榮。鬼神潛釋憤，夷狄遠輸誠。<br>海內戎衣卷，關中賊壘平。山川隨轉戰，草木困橫行。<br>區宇神功立，謳歌帝業成。天回萬象慶，龍見五雲迎。<br>小苑春猶在，長安日更明。星辰歸正位，雷雨發殘生。<br>文物登前古，簫韶下太清。未央新柳色，長樂舊鐘聲。<br>八使推邦彥，中司案國程。蒼生屬伊呂，明主仗韓彭。<br>凶醜將除蔓，奸豪已負荊。世危看柱石，時難識忠貞。<br>薄伐征貔虎，長驅擁旆旌。吳山依重鎮，江月帶行營。<br>金石懸詞律，煙雲動筆精。運籌初減灶，調鼎未和羹。<br>北虜傳初解，東人望已傾。池塘催謝客，花木待春卿。<br>昔忝登龍首，能傷困驥鳴。艱難悲伏劍，提握喜懸衡。<br>巴曲誰堪聽，秦台自有情。遂令辭短褐，仍欲請長纓。<br>久客田園廢，初官印綬輕。榛蕪上國路，苔蘚北山楹。<br>懶慢羞趨府，驅馳憶退耕。榴花無暇醉，蓬發帶愁縈。<br>地僻方言異，身微俗慮並。家憐雙鯉斷，才愧小鱗烹。<br>滄海今猶滯，青陽歲又更。洲香生杜若，溪暖戲。<br>煙水宜春候，褰關值晚晴。潮聲來萬井，山色映孤城。<br>旅夢親喬木，歸心亂早鶯。倘無知己在，今已訪蓬瀛。<br></p></body></html>