<!DOCTYPE HTML>
<html lang="en-US">
  <head>
    <meta charset="UTF-8">
    <title>340_24: 《寄崔二十六立之》韓愈</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>340_24: 《寄崔二十六立之》韓愈</p>
        <p>西城員外丞，心跡兩屈奇。往歲戰詞賦，不將勢力隨。<br>下驢入省門，左右驚紛披。傲兀坐試席，深叢見孤羆。<br>文如翻水成，初不用意為。四座各低面，不敢捩眼窺。<br>升階揖侍郎，歸舍日未欹。佳句喧眾口，考官敢瑕疵。<br>連年收科第，若摘頷底髭。回首卿相位，通途無他岐。<br>豈論校書郎，袍笏光參差。童稚見稱說，祝身得如斯。<br>儕輩妒且熱，喘如竹筒吹。老婦願嫁女，約不論財貲。<br>老翁不量分，累月笞其兒。攪攪爭附托，無人角雄雌。<br>由來人間事，翻覆不可知。安有巢中鷇，插翅飛天陲。<br>駒麛著爪牙，猛虎借與皮。汝頭有韁系，汝腳有索縻。<br>陷身泥溝間，誰複稟指撝。不脫吏部選，可見偶與奇。<br>又作朝士貶，得非命所施。客居京城中，十日營一炊。<br>逼迫走巴蠻，恩愛座上離。昨來漢水頭，始得完孤羈。<br>桁掛新衣裳，盎棄食殘糜。苟無饑寒苦，那用分高卑。<br>憐我還好古，宦途同險巇。每旬遺我書，竟歲無差池。<br>新篇奚其思，風幡肆逶迤。又論諸毛功，劈水看蛟螭。<br>雷電生睒睗，角鬣相撐披。屬我感窮景，抱華不能摛。<br>唱來和相報，愧歎俾我疵。又寄百尺彩，緋紅相盛衰。<br>巧能喻其誠，深淺抽肝脾。開展放我側，方餐涕垂匙。<br>朋交日凋謝，存者逐利移。子寧獨迷誤，綴綴意益彌。<br>舉頭庭樹豁，狂飆卷寒曦。迢遞山水隔，何由應塤篪。<br>別來就十年，君馬記騧驪。長女當及事，誰助出帨縭。<br>諸男皆秀朗，幾能守家規。文字銳氣在，輝輝見旌麾。<br>摧腸與戚容，能複持酒卮。我雖未耋老，發禿骨力羸。<br>所餘十九齒，飄颻盡浮危。玄花著兩眼，視物隔褷褵。<br>燕席謝不詣，游鞍懸莫騎。敦敦憑書案，譬彼鳥黏黐。<br>且吾聞之師，不以物自隳。孤豚眠糞壤，不慕太廟犧。<br>君看一時人，幾輩先騰馳。過半黑頭死，陰蟲食枯骴。<br>歡華不滿眼，咎責塞兩儀。觀名計之利，詎足相陪裨。<br>仁者恥貪冒，受祿量所宜。無能食國惠，豈異哀癃罷。<br>久欲辭謝去，休令眾睢睢。況又嬰疹疾，寧保軀不貲。<br>不能前死罷，內實慚神祇。舊籍在東郡，茅屋枳棘籬。<br>還歸非無指，灞渭揚春澌。生兮耕吾疆，死也埋吾陂。<br>文書自傳道，不仗史筆垂。夫子固吾党，新恩釋銜羈。<br>去來伊洛上，相待安罛箄。我有雙飲盞，其銀得朱提。<br>黃金塗物象，雕鐫妙工倕。乃令千里鯨，么麼微螽斯。<br>猶能爭明月，擺掉出渺彌。野草花葉細，不辨薋菉葹。<br>綿綿相糾結，狀似環城陴。四隅芙蓉樹，擢豔皆猗猗。<br>鯨以興君身，失所逢百罹。月以喻夫道，黽勉勵莫虧。<br>草木明覆載，妍醜齊榮萎。願君恒禦之，行止雜燧觿。<br>異日期對舉，當如合分支。<br></p></body></html>