<!DOCTYPE HTML>
<html lang="en-US">
  <head>
    <meta charset="UTF-8">
    <title>162_4: 《梁甫吟》李白</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>162_4: 《梁甫吟》李白</p>
        <p>長嘯梁甫吟，何時見陽春。君不見朝歌屠叟辭棘津，<br>八十西來釣渭濱。甯羞白髮照清水，逢時吐氣思經綸。<br>廣張三千六百釣，風期暗與文王親。大賢虎變愚不測，<br>當年頗似尋常人。君不見高陽酒徒起草中，<br>長揖山東隆准公。入門不拜騁雄辯，兩女輟洗來趨風。<br>東下齊城七十二，指揮楚漢如旋蓬。狂客落魄尚如此，<br>何況壯士當群雄。我欲攀龍見明主，雷公砰訇震天鼓。<br>帝傍投壺多玉女，三時大笑開電光。倏爍晦冥起風雨，<br>閶闔九門不可通。以額扣關閽者怒，白日不照吾精誠，<br>杞國無事憂天傾。猰貐磨牙競人肉，騶虞不折生草莖。<br>手接飛猱搏雕虎，側足焦原未言苦。智者可卷愚者豪，<br>世人見我輕鴻毛。力排南山三壯士，齊相殺之費二桃。<br>吳楚弄兵無劇孟，亞夫咍爾為徒勞。梁甫吟，梁甫吟，<br>聲正悲。張公兩龍劍，神物合有時。風雲感會起屠釣，<br>大人屼當安之。<br></p></body></html>