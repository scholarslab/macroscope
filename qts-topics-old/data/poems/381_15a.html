<!DOCTYPE HTML>
<html lang="en-US">
  <head>
    <meta charset="UTF-8">
    <title>381_15a: 《杏殤（杏殤，花乳也，霜翦而落，因悲昔嬰，故作是詩）》孟郊</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>381_15a: 《杏殤（杏殤，花乳也，霜翦而落，因悲昔嬰，故作是詩）》孟郊</p>
        <p>凍手莫弄珠，弄珠珠易飛。驚霜莫翦春，翦春無光輝。<br>零落小花乳，斕斑昔嬰衣。拾之不盈把，日暮空悲歸。<br>地上空拾星，枝上不見花。哀哀孤老人，戚戚無子家。<br>豈若沒水鳧，不如拾巢鴉。浪鷇破便飛，風雛嫋相誇。<br>芳嬰不復生，向物空悲嗟。<br>應是一線淚，入此春木心。枝枝不成花，片片落翦金。<br>春壽何可長，霜哀亦已深。常時洗芳泉，此日洗淚襟。<br>兒生月不明，兒死月始光。兒月兩相奪，兒命果不長。<br>如何此英英，亦為吊蒼蒼。甘為墮地塵，不為末世芳。<br>踏地恐土痛，損彼芳樹根。此誠天不知，翦棄我子孫。<br>垂枝有千落，芳命無一存。誰謂生人家，春色不入門。<br>冽冽霜殺春，枝枝疑纖刀。木心既零落，山竅空呼號。<br>班班落地英，點點如明膏。始知天地間，萬物皆不牢。<br>哭此不成春，淚痕三四斑。失芳蝶既狂，失子老亦孱。<br>且無生生力，自有死死顏。靈鳳不銜訴，誰為扣天關。<br>此兒自見災，花發多不諧。窮老收碎心，永夜抱破懷。<br>聲死更何言，意死不必喈。病叟無子孫，獨立猶束柴。<br>霜似敗紅芳，剪啄十數雙。參差呻細風，噞喁沸淺江。<br>泣凝不可消，恨壯難自降。空遺舊日影，怨彼小書窗。<br></p></body></html>