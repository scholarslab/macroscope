<!DOCTYPE HTML>
<html lang="en-US">
  <head>
    <meta charset="UTF-8">
    <title>165_38: 《去婦詞（一作顧況詩）》李白</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>165_38: 《去婦詞（一作顧況詩）》李白</p>
        <p>古來有棄婦，棄婦有歸處。今日妾辭君，辭君遣何去。<br>本家零落盡，慟哭來時路。憶昔未嫁君，聞君卻周旋。<br>綺羅錦繡段，有贈黃金千。十五許嫁君，二十移所天。<br>自從結髮日未幾，離君緬山川。家家盡歡喜，<br>孤妾長自憐。幽閨多怨思，盛色無十年。相思若迴圈，<br>枕席生流泉。流泉咽不掃，獨夢關山道。及此見君歸，<br>君歸妾已老。物情惡衰賤，新寵方妍好。掩淚出故房，<br>傷心劇秋草。自妾為君妻，君東妾在西。羅幃到曉恨，<br>玉貌一生啼。自從離別久，不覺塵埃厚。嘗嫌玳瑁孤，<br>猶羨鴛鴦偶。歲華逐霜霰，賤妾何能久。寒沼落芙蓉，<br>秋風散楊柳。以比憔悴顏，空持舊物還。餘生欲何寄，<br>誰肯相牽攀。君恩既斷絕，相見何年月。悔傾連理杯，<br>虛作同心結。女蘿附青松，貴欲相依投。浮萍失綠水，<br>教作若為流。不歎君棄妾，自歎妾緣業。憶昔初嫁君，<br>小姑才倚床。今日妾辭君，小姑如妾長。回頭語小姑，<br>莫嫁如兄夫。<br></p></body></html>