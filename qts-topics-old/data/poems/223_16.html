<!DOCTYPE HTML>
<html lang="en-US">
  <head>
    <meta charset="UTF-8">
    <title>223_16: 《詠懷二首》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>223_16: 《詠懷二首》杜甫</p>
        <p>人生貴是男，丈夫重天機。未達善一身，得志行所為。<br>嗟餘竟轗軻，將老逢艱危。胡雛逼神器，逆節同所歸。<br>河雒化為血，公侯草間啼。西京複陷沒，翠蓋蒙塵飛。<br>萬姓悲赤子，兩宮棄紫微。倏忽向二紀，奸雄多是非。<br>本朝再樹立，未及貞觀時。日給在軍儲，上官督有司。<br>高賢迫形勢，豈暇相扶持。疲苶苟懷策，棲屑無所施。<br>先王實罪己，愁痛正為茲。歲月不我與，蹉跎病於斯。<br>夜看豐城氣，回首蛟龍池。齒發已自料，意深陳苦詞。<br>邦危壞法則，聖遠益愁慕。飄颻桂水遊，悵望蒼梧暮。<br>潛魚不銜鉤，走鹿無反顧。皦皦幽曠心，拳拳異平素。<br>衣食相拘閡，朋知限流寓。風濤上春沙，千里侵江樹。<br>逆行少吉日，時節空複度。井灶任塵埃，舟航煩數具。<br>牽纏加老病，瑣細隘俗務。萬古一死生，胡為足名數。<br>多憂汙桃源，拙計泥銅柱。未辭炎瘴毒，擺落跋涉懼。<br>虎狼窺中原，焉得所曆住。葛洪及許靖，避世常此路。<br>賢愚誠等差，自愛各馳騖。羸瘠且如何，魄奪針灸屢。<br>擁滯僮僕慵，稽留篙師怒。終當掛帆席，天意難告訴。<br>南為祝融客，勉強親杖屨。結托老人星，羅浮展衰步。<br></p></body></html>