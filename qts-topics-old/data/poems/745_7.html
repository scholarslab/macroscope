<!DOCTYPE HTML>
<html lang="en-US">
  <head>
    <meta charset="UTF-8">
    <title>745_7: 《海昌望月》陳陶</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>745_7: 《海昌望月》陳陶</p>
        <p>何處無今夕，豈期在海頭。賈客不愛月，嬋娟閑滄洲。<br>浩然傷歲華，獨望湖邊樓。煙島青歷歷，藍田白悠悠。<br>誰無破鏡期，繄我信虛舟。誰無桂枝念，繄我方摧輈。<br>始見彎環春，又逢團圓秋。莫厭綾扇夕，百年多銀鉤。<br>金盤誰雕鐫，玉窟難冥搜。重輪運時節，三五不自由。<br>疑拋雲上鍋，欲摟天邊球。孀居應寒冷，搗藥青冥愁。<br>兔子樹下蹲，蝦蟆池中游。如何名金波，不共水東流。<br>天花辟膻腥，野雲無邊陬。蚌蛤乘大運，含珠相對酬。<br>夜鵲思南鄉，露華清東甌。百寶安可覷，老龍鎖深湫。<br>究究如情人，盜者即仇讎。海涯上皎潔，九門更清幽。<br>亭亭勸金尊，夜久喘吳牛。夷俗皆輕擲，北山思今遊。<br>雁聲故鄉來，客淚墮南洲。平生煙霞志，讀書覓封侯。<br>四海尚白身，豈無故鄉羞。壈坎何足歎，壯如水中虯。<br>獵獵谷底蘭，搖搖波上鷗。中途喪資斧，兩地生繁憂。<br>一杯太陰君，鷦鷯豈無求。明日將片葉，三山東南浮。<br></p></body></html>