<!DOCTYPE HTML>
<html lang="en-US">
  <head>
    <meta charset="UTF-8">
    <title>348_2: 《古意》陳羽</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>348_2: 《古意》陳羽</p>
        <p>十三學繡羅衣裳，自憐紅袖聞馨香。人言此是嫁時服，<br>含笑不刺雙鴛鴦。郎年十九髭未生，拜官天下聞郎名。<br>車馬駢闐賀門館，自然不失為公卿。是時妾家猶未貧，<br>兄弟出入雙車輪。繁華全盛兩相敵，與郎年少為婚姻。<br>郎家居近禦溝水，豪門客盡躡珠履。雕盤酒器常不幹，<br>曉入中廚妾先起。姑嫜嚴肅有規矩，小姑嬌憨意難取。<br>朝參暮拜白玉堂，繡衣著盡黃金縷。妾貌漸衰郎漸薄，<br>時時強笑意索寞。知郎本來無歲寒，幾回掩淚看花落。<br>妾年四十絲滿頭，郎年五十封公侯。男兒全盛日忘舊，<br>銀床羽帳空颼飀。庭花紅遍蝴蝶飛，看郎佩玉下朝時。<br>歸來略略不相顧，卻令侍婢生光輝。郎恨婦人易衰老，<br>妾亦恨深不忍道。看郎強健能幾時，年過六十還枯槁。<br></p></body></html>