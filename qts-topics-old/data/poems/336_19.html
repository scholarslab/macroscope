<!DOCTYPE HTML>
<html lang="en-US">
  <head>
    <meta charset="UTF-8">
    <title>336_19: 《謝自然詩》韓愈</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>336_19: 《謝自然詩》韓愈</p>
        <p>果州南充縣，寒女謝自然。童騃無所識，但聞有神仙。<br>輕生學其術，乃在金泉山。繁華榮慕絕，父母慈愛捐。<br>凝心感魑魅，慌惚難具言。一朝坐空室，雲霧生其間。<br>如聆笙竽韻，來自冥冥天。白日變幽晦，蕭蕭風景寒。<br>簷楹暫明滅，五色光屬聯。觀者徒傾駭，躑躅詎敢前。<br>須臾自輕舉，飄若風中煙。茫茫八紘大，影響無由緣。<br>裏胥上其事，郡守驚且歎。驅車領官吏，氓俗爭相先。<br>入門無所見，冠履同蛻蟬。皆雲神仙事，灼灼信可傳。<br>余聞古夏後，象物知神奸。山林民可入，魍魎莫逢旃。<br>逶迤不復振，後世恣欺謾。幽明紛雜亂，人鬼更相殘。<br>秦皇雖篤好，漢武洪其源。自從二主來，此禍竟連連。<br>木石生怪變，狐狸騁妖患。莫能盡性命，安得更長延。<br>人生處萬類，知識最為賢。奈何不自信，反欲從物遷。<br>往者不可悔，孤魂抱深冤。來者猶可誡，餘言豈空文。<br>人生有常理，男女各有倫。寒衣及饑食，在紡績耕耘。<br>下以保子孫，上以奉君親。苟異於此道，皆為棄其身。<br>噫乎彼寒女，永托異物群。感傷遂成詩，昧者宜書紳。<br></p></body></html>