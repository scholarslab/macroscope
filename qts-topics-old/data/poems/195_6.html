<!DOCTYPE HTML>
<html lang="en-US">
  <head>
    <meta charset="UTF-8">
    <title>195_6: 《漢武帝雜歌三首》韋應物</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>195_6: 《漢武帝雜歌三首》韋應物</p>
        <p>漢武好神仙，黃金作台與天近。王母摘桃海上還，<br>感之西過聊問訊。欲來不來夜未央，殿前青鳥先回翔。<br>綠鬢縈雲裾曳霧，雙節飄颻下仙步。白日分明到世間，<br>碧空何處來時路。玉盤捧桃將獻君，踟躕未去留彩雲。<br>海水桑田幾翻覆，中間此桃四五熟。可憐穆滿瑤池燕，<br>正值花開不得薦。花開子熟安可期，邂逅能當漢武時。<br>顏如芳華潔如玉，心念我皇多嗜欲。雖留桃核桃有靈，<br>人間糞土種不生。由來在道豈在藥，徒勞方士海上行。<br>掩扇一言相謝去，如煙非煙不知處。<br>金莖孤峙兮淩紫煙，漢宮美人望杳然。通天臺上月初出，<br>承露盤中珠正圓。珠可飲，壽可永。武皇南面曙欲分，<br>從空下來玉杯冷。世間彩翠亦作囊，八月一日仙人方。<br>仙方稱上藥，靜者服之常綽約。柏梁沉飲自傷神，<br>猶聞駐顏七十春。乃知甘醲皆是腐腸物，<br>獨有淡泊之水能益人。千載金盤竟何處，<br>當時鑄金恐不固。蔓草生來春複秋，碧天何言空墜露。<br>漢天子，觀風自南國。浮舟大江屹不前，<br>蛟龍索鬥風波黑。春秋方壯雄武才，彎弧叱浪連山開。<br>愕然觀者千萬眾，舉麾齊呼一矢中。死蛟浮出不復靈，<br>舳艫千里江水清。鼓鼙餘響數日在，天吳深入魚鱉驚。<br>左有佽飛落霜翮，右有孤兒貫犀革。何為臨深親射蛟，<br>示威以奪諸侯魄。威可畏，皇可尊。平田校獵書猶陳，<br>此日從臣何不言。獨有威聲振千古，君不見後嗣尊為武。<br></p></body></html>