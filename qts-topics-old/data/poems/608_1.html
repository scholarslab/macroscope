<!DOCTYPE HTML>
<html lang="en-US">
  <head>
    <meta charset="UTF-8">
    <title>608_1: 《補周禮九夏系文。九夏歌九篇》皮日休</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>608_1: 《補周禮九夏系文。九夏歌九篇》皮日休</p>
        <p>爣爣皎日，欻麗於天。厥明禦舒，如王出焉。<br>爣爣皎日，欻入於地。厥晦厥貞，如王入焉。<br>出有龍旗，入有珩佩。勿驅勿馳，惟慎惟戒。<br>出有嘉謀，入有內則。繄彼臣庶，欽王之式。<br>愔愔清廟，儀儀象服。我屍出矣，迎神之穀。<br>杳杳陰竹，坎坎路鼓。我屍入矣，得神之祜。<br>有鬱其鬯，有儼其彝。九變未作，全乘來之。<br>既醑既酢，爰朄爰舞。象物既降，全乘之去。<br>麟之儀儀，不縶不維。樂德而至，如賓之嬉。<br>鳳之愉愉，不篝不笯。樂德而至，如賓之娛。<br>自筐及筥，我有牢醑。自筐及篚，我有貨幣。<br>我牢不愆，我貨不匱。碩碩其才，有樂而止。<br>王有虎臣，錫之鈇鉞。征彼不憓，一撲而滅。<br>王有虎臣，錫之圭瓚。征彼不享，一烘而泮。<br>王有掌訝，偵爾疆理。王有掌客，饋爾饔餼。<br>何以樂之，金石九奏。何以錫之，龍旗九旒。<br>玲玲衡笄，翬衣榆翟。自內而祭，為君之則。<br>洪源誰孕，疏為江河。大塊孰埏，播為山阿。<br>厥流浩漾，厥勢嵯峨。今君之酌，慰我實多。<br>禮酒既酌，嘉賓既厚，牘為之奏。<br>禮酒既竭，嘉賓既悅，應為之節。<br>禮酒既罄，嘉賓既醒，雅為之行。<br>桓桓其珪，袞袞其衣。出作二伯，天子是毗。<br>桓桓其珪，袞袞其服。入作三孤，國人是福。<br></p></body></html>