<!DOCTYPE HTML>
<html lang="en-US">
  <head>
    <meta charset="UTF-8">
    <title>130_15: 《邯鄲宮人怨》崔顥</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>130_15: 《邯鄲宮人怨》崔顥</p>
        <p>邯鄲陌上三月春，暮行逢見一婦人。自言鄉里本燕趙，<br>少小隨家西入秦。母兄憐愛無儔侶，五歲名為阿嬌女。<br>七歲豐茸好顏色，八歲黠惠能言語。十三兄弟教詩書，<br>十五青樓學歌舞。我家青樓臨道傍，紗窗綺幔暗聞香。<br>日暮笙歌君駐馬，春日妝梳妾斷腸。不用城南使君婿，<br>本求三十侍中郎。何知漢帝好容色，玉輦攜登歸建章。<br>建章宮殿不知數，萬戶千門深且長。百堵塗椒接青瑣，<br>九華閣道連洞房。水晶簾箔雲母扇，琉璃窗牖玳瑁床。<br>歲歲年年奉歡宴，嬌貴榮華誰不羨。恩情莫比陳皇后，<br>寵愛全勝趙飛燕。瑤房侍寢世莫知，金屋更衣人不見。<br>誰言一朝複一日，君王棄世市朝變。宮車出葬茂陵田，<br>賤妾獨留長信殿。一朝太子升至尊，宮中人事如掌翻。<br>同時侍女見讒毀，後來新人莫敢言。兄弟印綬皆被奪，<br>昔年賞賜不復存。一旦放歸舊鄉里，乘車垂淚還入門。<br>父母湣我曾富貴，嫁與西舍金王孫。念此翻覆複何道，<br>百年盛衰誰能保。憶昨尚如春日花，悲今已作秋時草。<br>少年去去莫停鞭，人生萬事由上天。非我今日獨如此，<br>古今歇薄皆共然。<br></p></body></html>