<!DOCTYPE HTML>
<html lang="en-US">
  <head>
    <meta charset="UTF-8">
    <title>212_30: 《宋中十首》高適</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>212_30: 《宋中十首》高適</p>
        <p>梁王昔全盛，賓客複多才。悠悠一千年，陳跡唯高臺。<br>寂寞向秋草，悲風千里來。<br>朝臨孟諸上，忽見芒碭間。赤帝終已矣，白雲長不還。<br>時清更何有，禾黍遍空山。<br>景公德何廣，臨變莫能欺。三請皆不忍，妖星終自移。<br>君心本如此，天道豈無知。<br>梁苑白日暮，梁山秋草時。君王不可見，修竹令人悲。<br>九月桑葉盡，寒風鳴樹枝。<br>登高臨舊國，懷古對窮秋。落日鴻雁度，寒城砧杵愁。<br>昔賢不復有，行矣莫淹留。<br>出門望終古，獨立悲且歌。憶昔魯仲尼，淒淒此經過。<br>眾人不可向，伐樹將如何。<br>逍遙漆園吏，冥沒不知年。世事浮雲外，閒居大道邊。<br>古來同一馬，今我亦忘筌。<br>五霸遞征伐，宋人無戰功。解圍幸奇說，易子傷吾衷。<br>唯見盧門外，蕭條多轉蓬。<br>常愛宓子賤，鳴琴能自親。邑中靜無事，豈不由其身。<br>何意千年後，寂寞無此人。<br>閼伯去已久，高丘臨道傍。人皆有兄弟，爾獨為參商。<br>終古猶如此。而今安可量。<br></p></body></html>