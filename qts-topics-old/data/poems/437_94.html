<!DOCTYPE HTML>
<html lang="en-US">
  <head>
    <meta charset="UTF-8">
    <title>437_94: 《和夢遊春詩一百韻》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>437_94: 《和夢遊春詩一百韻》白居易</p>
        <p>昔君夢遊春，夢游仙山曲。怳若有所遇，似愜平生欲。<br>因尋菖蒲水，漸入桃花穀。到一紅樓家，愛之看不足。<br>池流渡清泚，草嫩蹋綠蓐。門柳暗全低，簷櫻紅半熟。<br>轉行深深院，過盡重重屋。烏龍臥不驚，青鳥飛相逐。<br>漸聞玉佩響，始辨珠履躅。遙見窗下人，娉婷十五六。<br>霞光抱明月，蓮豔開初旭。縹緲雲雨仙，氛氳蘭麝馥。<br>風流薄梳洗，時世寬妝束。袖軟異文綾，裾輕單絲縠。<br>裙腰銀線壓，梳掌金筐蹙。帶襭紫蒲萄，袴花紅石竹。<br>凝情都未語，付意微相矚。眉斂遠山青，鬟低片雲綠。<br>帳牽翡翠帶，被解鴛鴦襆。秀色似堪餐，穠華如可掬。<br>半卷錦頭席，斜鋪繡腰褥。朱唇素指勻，粉汗紅綿撲。<br>心驚睡易覺，夢斷魂難續。籠委獨棲禽，劍分連理木。<br>存誠期有感，誓志貞無黷。京洛八九春，未曾花裏宿。<br>壯年徒自棄，佳會應無複。鸞歌不重聞，鳳兆從茲蔔。<br>韋門女清貴，裴氏甥賢淑。羅扇夾花燈，金鞍攢繡轂。<br>既傾南國貌，遂坦東床腹。劉阮心漸忘，潘楊意方睦。<br>新修履信第，初食尚書祿。九醞備聖賢，八珍窮水陸。<br>秦家重蕭史，彥輔憐衛叔。朝饌饋獨盤，夜醪傾百斛。<br>親賓盛輝赫，妓樂紛曄煜。宿醉才解酲，朝歡俄枕麹。<br>飲過君子爭，令甚將軍酷。酩酊歌鷓鴣，顛狂舞鴝鵒。<br>月流春夜短，日下秋天速。謝傅隙過駒，蕭娘風過燭。<br>全凋蕣花折，半死梧桐禿。暗鏡對孤鸞，哀弦留寡鵠。<br>淒淒隔幽顯，冉冉移寒燠。萬事此時休，百身何處贖。<br>提攜小兒女，將領舊姻族。再入朱門行，一傍青樓哭。<br>櫪空無廄馬，水涸失池鶩。搖落廢井梧，荒涼故籬菊。<br>莓苔上幾閣，塵土生琴築。舞榭綴蠨蛸，歌梁聚蝙蝠。<br>嫁分紅粉妾，賣散蒼頭僕。門客思彷徨，家人泣咿噢。<br>心期正蕭索，宦序仍拘局。懷策入崤函，驅車辭郟鄏。<br>逢時念既濟，聚學思大畜。端詳筮仕蓍，磨拭穿楊鏃。<br>始從讎校職，首中賢良目。一拔侍瑤墀，再升紆繡服。<br>誓酬君王寵，願使朝廷肅。密勿奏封章，清明操憲牘。<br>鷹鞲中病下，豸角當邪觸。糾謬靜東周，申冤動南蜀。<br>危言詆閽寺，直氣忤鈞軸。不忍曲作鉤，乍能折為玉。<br>捫心無愧畏，騰口有謗讟。只要明是非，何曾虞禍福。<br>車摧太行路，劍落酆城獄。襄漢問修途，荊蠻指殊俗。<br>謫為江府掾，遣事荊州牧。趨走謁麾幢，喧煩視鞭樸。<br>簿書常自領，縲囚每親鞫。竟日坐官曹，經旬曠休沐。<br>宅荒渚宮草，馬瘦畬田粟。薄俸等涓毫，微官同桎梏。<br>月中照形影，天際辭骨肉。鶴病翅羽垂，獸窮爪牙縮。<br>行看須間白，誰勸杯中綠。時傷大野麟，命問長沙鵩。<br>夏梅山雨漬，秋瘴江雲毒。巴水白茫茫，楚山青簇簇。<br>吟君七十韻，是我心所蓄。既去誠莫追，將來幸前勖。<br>欲除憂惱病，當取禪經讀。須悟事皆空，無令念將屬。<br>請思遊春夢，此夢何閃倏。豔色即空花，浮生乃焦穀。<br>良姻在嘉偶，頃克為單獨。入仕欲榮身，須臾成黜辱。<br>合者離之始，樂兮憂所伏。愁恨僧祇長，歡榮刹那促。<br>覺悟因傍喻，迷執由當局。膏明誘暗蛾，陽焱奔癡鹿。<br>貪為苦聚落，愛是悲林麓。水蕩無明波，輪回死生輻。<br>塵應甘露灑，垢待醍醐浴。障要智燈燒，魔須慧刀戮。<br>外熏性易染，內戰心難衄。法句與心王，期君日三複。<br></p></body></html>