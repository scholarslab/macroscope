<!DOCTYPE HTML>
<html lang="en-US">
  <head>
    <meta charset="UTF-8">
    <title>167_3: 《永王東巡歌十一首》李白</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>167_3: 《永王東巡歌十一首》李白</p>
        <p>永王正月東出師，天子遙分龍虎旗。<br>樓船一舉風波靜，江漢翻為雁鶩池。<br>三川北虜亂如麻，四海南奔似永嘉。<br>但用東山謝安石，為君談笑靜胡沙。<br>雷鼓嘈嘈喧武昌，雲旗獵獵過尋陽。<br>秋毫不犯三吳悅，春日遙看五色光。<br>龍蟠虎踞帝王州，帝子金陵訪古丘。<br>春風試暖昭陽殿，明月還過鳷鵲樓。<br>二帝巡遊俱未回，五陵松柏使人哀。<br>諸侯不救河南地，更喜賢王遠道來。<br>丹陽北固是吳關，畫出樓臺雲水間。<br>千岩烽火連滄海，兩岸旌旗繞碧山。<br>王出三山按五湖，樓船跨海次陪都。<br>戰艦森森羅虎士，征帆一一引龍駒。<br>長風掛席勢難回，海動山傾古月摧。<br>君看帝子浮江日，何似龍驤出峽來。<br>祖龍浮海不成橋，漢武尋陽空射蛟。<br>我王樓艦輕秦漢，卻似文皇欲渡遼。<br>帝寵賢王入楚關，掃清江漢始應還。<br>初從雲夢開朱邸，更取金陵作小山。<br>試借君王玉馬鞭，指揮戎虜坐瓊筵。<br>南風一掃胡塵靜，西入長安到日邊。<br></p></body></html>