<!DOCTYPE HTML>
<html lang="en-US">
  <head>
    <meta charset="UTF-8">
    <title>341_11: 《贈別元十八協律六首（桂林伯，桂管觀察使裴行立也）》韓愈</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>341_11: 《贈別元十八協律六首（桂林伯，桂管觀察使裴行立也）》韓愈</p>
        <p>知識久去眼，吾行其既遠。瞢瞢莫訾省，默默但寢飯。<br>子兮何為者，冠佩立憲憲。何氏之從學，蘭蕙已滿畹。<br>于何玩其光，以至歲向晚。治惟尚和同，無俟於謇謇。<br>或師絕學賢，不以藝自挽。子兮獨如何，能自媚婉娩。<br>金石出聲音，宮室發關楗。何人識章甫，而知駿蹄踠。<br>惜乎吾無居，不得留息偃。臨當背面時，裁詩示繾綣。<br>英英桂林伯，實惟文武特。遠勞從事賢，來吊逐臣色。<br>南裔多山海，道裏屢紆直。風波無程期，所憂動不測。<br>子行誠艱難，我去未窮極。臨別且何言，有淚不可拭。<br>吾友柳子厚，其人藝且賢。吾未識子時，已覽贈子篇。<br>寤寐想風采，於今已三年。不意流竄路，旬日同食眠。<br>所聞昔已多，所得今過前。如何又須別，使我抱悁悁。<br>勢要情所重，排斥則埃塵。骨肉未免然，又況四海人。<br>嶷嶷桂林伯，矯矯義勇身。生平所未識，待我逾交親。<br>遺我數幅書，繼以藥物珍。藥物防瘴癘，書勸養形神。<br>不知四罪地，豈有再起辰。窮途致感激，肝膽還輪囷。<br>讀書患不多，思義患不明。患足已不學，既學患不行。<br>子今四美具，實大華亦榮。王官不可闕，未宜後諸生。<br>嗟我擯南海，無由助飛鳴。<br>寄書龍城守，君驥何時秣。峽山逢颶風，雷電助撞捽。<br>乘潮簸扶胥，近岸指一發。兩岩雖雲牢，水石互飛發。<br>屯門雖雲高，亦映波浪沒。餘罪不足惜，子生未宜忽。<br>胡為不忍別，感謝情至骨。<br></p></body></html>