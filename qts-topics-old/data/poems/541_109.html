<!DOCTYPE HTML>
<html lang="en-US">
  <head>
    <meta charset="UTF-8">
    <title>541_109: 《寄太原盧司空三十韻（盧鈞）》李商隱</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>541_109: 《寄太原盧司空三十韻（盧鈞）》李商隱</p>
        <p>隋艦臨淮甸，唐旗出井陘。斷鼇支四柱，卓馬濟三靈。<br>祖業隆盤古，孫謀複大庭。從來師俊傑，可以煥丹青。<br>舊族開東嶽，雄圖奮北溟。邪同獬廌觸，樂伴鳳凰聽。<br>酣戰仍揮日，降妖亦鬥霆。將軍功不伐，叔舅德惟馨。<br>雞塞誰生事，狼煙不暫停。擬填滄海鳥，敢競太陽螢。<br>內草才傳詔，前茅已勒銘。那勞出師表，盡入大荒經。<br>德水縈長帶，陰山繞畫屏。只憂非綮肯，未覺有膻腥。<br>保佐資沖漠，扶持在杳冥。乃心防暗室，華髮稱明廷。<br>按甲神初靜，揮戈思欲醒。羲之當妙選，孝若近歸寧。<br>月色來侵幌，詩成有轉欞。羅含黃菊宅，柳惲白蘋汀。<br>神物龜酬孔，仙才鶴姓丁。西山童子藥，南極老人星。<br>自頃徒窺管，於今愧挈瓶。何由叨末席，還得叩玄扃。<br>莊叟虛悲雁，終童漫識鼮。幕中雖策畫，劍外且伶俜。<br>俁俁行忘止，鰥鰥臥不瞑。身應瘠于魯，淚欲溢為滎。<br>禹貢思金鼎，堯圖憶土鉶。公乎來入相，王欲駕雲亭。<br></p></body></html>