<!DOCTYPE HTML>
<html lang="en-US">
  <head>
    <meta charset="UTF-8">
    <title>462_1: 《勸酒（以下見《文苑英華》）》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>462_1: 《勸酒（以下見《文苑英華》）》白居易</p>
        <p>昨與美人對尊酒，朱顏如花腰似柳。今與美人傾一杯，<br>秋風颯颯頭上來。年光似水向東去，兩鬢不禁白日催。<br>東鄰起樓高百尺，璿題照日光相射。珠翠無非二八人，<br>盤筵何啻三千客。鄰家儒者方下帷，夜誦古書朝忍饑。<br>身年三十未入仕，仰望東鄰安可期。一朝逸翮乘風勢，<br>金榜高張登上第。春闈未了冬登科，九萬摶風誰與繼。<br>不逾十稔居台衡，門前車馬紛縱橫。人人仰望在何處，<br>造化筆頭雲雨生。東鄰高樓色未改，主人雲亡息猶在。<br>金玉車馬一不存，朱門更有何人待。牆垣反鎖長安春，<br>樓臺漸漸屬西鄰。松篁薄暮亦棲鳥，桃李無情還笑人。<br>憶昔東鄰宅初構，雲甍彩棟皆非舊。玳瑁筵前翡翠棲，<br>芙蓉池上鴛鴦鬥。日往月來凡幾秋，一衰一盛何悠悠。<br>但教帝裏笙歌在，池上年年醉五侯。<br></p></body></html>