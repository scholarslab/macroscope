<!DOCTYPE HTML>
<html lang="en-US">
  <head>
    <meta charset="UTF-8">
    <title>580_1: 《病中書懷呈友人》溫庭筠</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>580_1: 《病中書懷呈友人》溫庭筠</p>
        <p>逸足皆先路，窮郊獨向隅。頑童逃廣柳，羸馬臥平蕪。<br>黃卷嗟誰問，朱弦偶自娛。鹿鳴皆綴士，雌伏竟非夫。<br>埰地荒遺野，爰田失故都。亡羊猶博簺，牧馬倦呼盧。<br>奕世參周祿，承家學魯儒。功庸留劍舄，銘戒在盤盂。<br>經濟懷良畫，行藏識遠圖。未能鳴楚玉，空欲握隋珠。<br>定為魚緣木，曾因兔守株。五車堆縹帙，三徑闔繩樞。<br>適與群英集，將期善價沽。葉龍圖夭矯，燕鼠笑胡盧。<br>賦分知前定，寒心畏厚誣。躡塵追慶忌，操劍學班輸。<br>文囿陪多士，神州試大巫。對雖希鼓瑟，名亦濫吹竽。<br>正使猜奔競，何嘗計有無。鎦惔虛訪覓，王霸竟揶揄。<br>市義虛焚券，關譏謾棄繻。至言今信矣，微尚亦悲夫。<br>白雪調歌響，清風樂舞雩。脅肩難黽勉，搔首易嗟籲。<br>角勝非能者，推賢見射乎。兕觥增恐竦，杯水失錙銖。<br>粉垛收丹采，金髇隱僕姑。垂櫜羞盡爵，揚觶辱彎弧。<br>虎拙休言畫，龍希莫學屠。轉蓬隨款段，耘草辟墁壚。<br>受業鄉名鄭，藏機穀號愚。質文精等貫，琴築韻相須。<br>築室連中野，誅茅接上腴。葦花綸虎落，松癭鬥欒櫨。<br>靜語鶯相對，閑眠鶴浪俱。蕊多勞蝶翅，香酷墜蜂須。<br>芳草迷三島，澄波似五湖。躍魚翻藻荇，愁鷺睡葭蘆。<br>暝渚藏鸂鶒，幽屏臥鷓鴣。苦辛隨藝殖，甘旨仰樵蘇。<br>笑語空懷橘，窮愁亦據梧。尚能甘半菽，非敢薄生芻。<br>釣石封蒼蘚，芳蹊豔絳跗。樹蘭畦繚繞，穿竹路縈紆。<br>機杼非桑女，林園異木奴。橫竿窺赤鯉，持翳望青鸕。<br>泮水思芹味，琅琊得稻租。杖輕藜擁腫，衣破芰披敷。<br>芳意憂鶗鴂，愁聲覺蟪蛄。短簷喧語燕，高木墮饑鼯。<br>事迫離幽墅，貧牽犯畏途。愛憎防杜摯，悲歎似楊朱。<br>旅食常過衛，羈遊欲渡瀘。塞歌傷督護，邊角思單于。<br>堡戍標槍槊，關河鎖舳艫。威容尊大樹，刑法避秋荼。<br>遠目窮千里，歸心寄九衢。寢甘誠系滯，漿饋貴睢盱。<br>懷刺名先遠，幹時道自孤。齒牙頻激發，簦笈尚崎嶇。<br>蓮府侯門貴，霜台帝命俞。驥蹄初躡景，鵬翅欲摶扶。<br>寓直回驄馬，分曹對暝烏。百神歆仿佛，孤竹韻含糊。<br>鳳闕分班立，鵷行竦劍趨。觸邪承密勿，持法奉籲謨。<br>鳴玉鏘登降，衡牙響曳婁。祀親和氏璧，香近博山爐。<br>瑞景森瓊樹，輕水瑩玉壺。豸冠簪鐵柱，螭首對金鋪。<br>內史書千卷，將軍畫一廚。眼明驚氣象，心死伏規模。<br>豈意觀文物，保勞琢碔砆。草肥牧騕褭，苔澀淬昆吾。<br>鄉思巢枝鳥，年華過隙駒。銜恩空抱影，酬德未捐軀。<br>時輩推良友，家聲繼令圖。致身傷短翮，驤首顧疲駑。<br>班馬方齊騖，陳雷亦並驅。昔皆言爾志，今亦畏吾徒。<br>有氣幹牛鬥，無人辯轆轤。客來斟綠蟻，妻試踏青蚨。<br>積毀方銷骨，微瑕懼掩瑜。蛇予猶轉戰，魚服自囚拘。<br>欲就欺人事，何能逭鬼誅。是非迷覺夢，行役議秦吳。<br>凜冽風埃慘，蕭條草木枯。低徊傷志氣，蒙犯變肌膚。<br>旅雁唯聞叫，饑鷹不待呼。夢梭拋促織，心繭學蜘蛛。<br>寧複機難料，庸非信未孚。激揚銜箭虎，疑懼聽冰狐。<br>處己將營窟，論心若合符。浪言輝棣萼，何所托葭莩。<br>喬木能求友，危巢莫嚇雛。風華飄領袖，詩禮拜衾繻。<br>欹枕情何苦，同舟道豈殊。放懷親蕙芷，收跡異桑榆。<br>贈遠聊攀柳，栽書欲截蒲。瞻風無限淚，回首更踟躕。<br></p></body></html>