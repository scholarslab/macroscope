<!DOCTYPE HTML>
<html lang="en-US">
  <head>
    <meta charset="UTF-8">
    <title>230_8: 《夔府書懷四十韻》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>230_8: 《夔府書懷四十韻》杜甫</p>
        <p>昔罷河西尉，初興薊北師。不才名位晚，敢恨省郎遲。<br>扈聖崆峒日，端居灩澦時。萍流仍汲引，樗散尚恩慈。<br>遂阻雲台宿，常懷湛露詩。翠華森遠矣，白首颯淒其。<br>拙被林泉滯，生逢酒賦欺。文園終寂寞，漢閣自磷緇。<br>病隔君臣議，慚紆德澤私。揚鑣驚主辱，拔劍撥年衰。<br>社稷經綸地，風雲際會期。血流紛在眼，涕灑亂交頤。<br>四瀆樓船泛，中原鼓角悲。賊壕連白翟，戰瓦落丹墀。<br>先帝嚴靈寢，宗臣切受遺。恒山猶突騎，遼海競張旗。<br>田父嗟膠漆，行人避蒺藜。總戎存大體，降將飾卑詞。<br>楚貢何年絕，堯封舊俗疑。長籲翻北寇，一望卷西夷。<br>不必陪玄圃，超然待具茨。凶兵鑄農器，講殿辟書帷。<br>廟算高難測，天憂實在茲。形容真潦倒，答效莫支持。<br>使者分王命，群公各典司。恐乖均賦斂，不似問瘡痍。<br>萬里煩供給，孤城最怨思。綠林寧小患，雲夢欲難追。<br>即事須嘗膽，蒼生可察眉。議堂猶集鳳，正觀是元龜。<br>處處喧飛檄，家家急競錐。蕭車安不定，蜀使下何之。<br>釣瀨疏墳籍，耕岩進弈棋。地蒸餘破扇，冬暖更纖絺。<br>豺遘哀登楚，麟傷泣象尼。衣冠迷適越，藻繪憶游睢。<br>賞月延秋桂，傾陽逐露葵。大庭終反樸，京觀且僵屍。<br>高枕虛眠晝，哀歌欲和誰。南宮載勳業，凡百慎交綏。<br></p></body></html>