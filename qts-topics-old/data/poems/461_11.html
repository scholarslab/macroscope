<!DOCTYPE HTML>
<html lang="en-US">
  <head>
    <meta charset="UTF-8">
    <title>461_11: 《不能忘情吟》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>461_11: 《不能忘情吟》白居易</p>
        <p>鬻駱馬兮放楊柳枝，掩翠黛兮頓金羈。<br>馬不能言兮長鳴而卻顧，楊柳枝再拜長跪而致辭。<br>辭曰：主乘此駱五年，凡千有八百日。銜橛之下，<br>不驚不逸。素事主十年，凡三千有六百日。巾櫛之間，<br>無違無失。今素貌雖陋，未至衰摧。駱力猶壯，<br>又無虺隤。即駱之力，尚可以代主一步；素之歌，<br>亦可以送主一杯。一旦雙去，有去無回。故素將去，<br>其辭也苦；駱將去，其鳴也哀。此人之情也，馬之情也，<br>豈主君獨無情哉？予俯而歎，仰而咍，且曰：駱，駱，<br>爾勿嘶：素，素，爾勿啼。駱反廄，素反閨。吾疾雖作，<br>年雖頹，幸未及項籍之將死。何必一日之內，<br>棄騅兮而別虞兮。乃目素兮素兮，為我歌楊柳枝。<br>我姑酌彼金罍，我與爾歸醉鄉去來。<br></p></body></html>