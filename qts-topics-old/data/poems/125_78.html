<!DOCTYPE HTML>
<html lang="en-US">
  <head>
    <meta charset="UTF-8">
    <title>125_78: 《偶然作六首》王維</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>125_78: 《偶然作六首》王維</p>
        <p>楚國有狂夫，茫然無心想。散發不冠帶，行歌南陌上。<br>孔丘與之言，仁義莫能獎。未嘗肯問天，何事須擊壤。<br>複笑采薇人，胡為乃長往。<br>田舍有老翁，垂白衡門裏。有時農事閑，鬥酒呼鄰里。<br>喧聒茅簷下，或坐或複起。短褐不為薄，園葵固足美。<br>動則長子孫，不曾向城市。五帝與三王，古來稱天子。<br>干戈將揖讓，畢竟何者是。得意苟為樂，野田安足鄙。<br>且當放懷去，行行沒餘齒。<br>日夕見太行，沉吟未能去。問君何以然，世網嬰我故。<br>小妹日成長，兄弟未有娶。家貧祿既薄，儲蓄非有素。<br>幾回欲奮飛，踟躕複相顧。孫登長嘯台，松竹有遺處。<br>相去詎幾許，故人在中路。愛染日已薄，禪寂日已固。<br>忽乎吾將行，寧俟歲雲暮。<br>陶潛任天真，其性頗耽酒。自從棄官來，家貧不能有。<br>九月九日時，菊花空滿手。中心竊自思，儻有人送否。<br>白衣攜壺觴，果來遺老叟。且喜得斟酌，安問升與鬥。<br>奮衣野田中，今日嗟無負。兀傲迷東西，蓑笠不能守。<br>傾倒強行行，酣歌歸五柳。生事不曾問，肯愧家中婦。<br>趙女彈箜篌，複能邯鄲舞。夫婿輕薄兒，鬥雞事齊主。<br>黃金買歌笑，用錢不複數。許史相經過，高門盈四牡。<br>客舍有儒生，昂藏出鄒魯。讀書三十年，腰間無尺組。<br>被服聖人教，一生自窮苦。<br>老來懶賦詩，惟有老相隨。宿世謬詞客，前身應畫師。<br>不能舍余習，偶被世人知。名字本皆是，此心還不知。<br></p></body></html>