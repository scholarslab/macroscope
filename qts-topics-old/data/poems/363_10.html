<!DOCTYPE HTML>
<html lang="en-US">
  <head>
    <meta charset="UTF-8">
    <title>363_10: 《浙西李大夫述夢四十韻並浙東元相公酬和斐然繼聲》劉禹錫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>363_10: 《浙西李大夫述夢四十韻並浙東元相公酬和斐然繼聲》劉禹錫</p>
        <p>位是才能取，時因際會遭。羽儀呈鸑鷟，鋩刃試豪曹。<br>洛下推年少，山東許地高。門承金鉉鼎，家有玉璜韜。<br>海浪扶鵬翅，天風引驥髦。便知蓬閣閟，不識魯衣褒。<br>興發春塘草，魂交益部刀。形開猶抱膝，燭盡遽揮毫。<br>昔仕當初筮，逢時詠載橐。懷鉛辨蟲蠹，染素學鵝毛。<br>車騎方休汝，歸來欲效陶。南台資謇諤，內署選風騷。<br>羽化如乘鯉，樓居舊冠鼇。美香焚濕麝，名果賜幹萄。<br>議赦蠅棲筆，邀歌蟻泛醪。代言無所戲，謝表自稱叨。<br>蘭焰凝芳澤，芝泥瑩玉膏。對頻聲價出，直久夢魂勞。<br>草詔令歸馬，批章答獻獒。銀花懸院榜，翠羽映簾絛。<br>諷諫欣然納，奇觚率爾操。禁中時諤諤，天下免忉忉。<br>左顧龜成印，雙飛鵠織袍。謝賓緣地密，潔己是心豪。<br>五日思歸沐，三春羨眾邀。茶爐依綠筍，棋局就紅桃。<br>溟海桑潛變，陰陽炭暗熬。仙成脫屣去，臣戀捧弓號。<br>建節辭烏柏，宣風看鷺濤。土山京口峻，鐵甕郡城牢。<br>曲島花千樹，官池水一篙。鶯來和絲管，雁起拂麾旄。<br>宛轉傾羅扇，迴旋墮玉搔。罰籌長豎纛，觥盞樣如舠。<br>山是千重障，江為四面濠。臥龍曾得雨，孤鶴尚鳴皋。<br>劍用雄開匣，弓閑蟄受弢。鳳姿嘗在竹，鷃羽不離蒿。<br>吳越分雙鎮，東西接萬艘。今朝比潘陸，江海更滔滔。<br></p></body></html>