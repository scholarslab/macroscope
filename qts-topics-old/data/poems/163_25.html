<!DOCTYPE HTML>
<html lang="en-US">
  <head>
    <meta charset="UTF-8">
    <title>163_25: 《長幹行二首（下篇一作張潮。黃庭堅作李益詩）》李白</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>163_25: 《長幹行二首（下篇一作張潮。黃庭堅作李益詩）》李白</p>
        <p>妾發初覆額，折花門前劇。郎騎竹馬來，繞床弄青梅。<br>同居長幹裏，兩小無嫌猜。十四為君婦，羞顏未嘗開。<br>低頭向暗壁，千喚不一回。十五始展眉，願同塵與灰。<br>常存抱柱信，豈上望夫台。十六君遠行，瞿塘灩澦堆。<br>五月不可觸，猿聲天上哀。門前遲行跡，一一生綠苔。<br>苔深不能掃，落葉秋風早。八月蝴蝶來，雙飛西園草。<br>感此傷妾心，坐愁紅顏老。早晚下三巴，預將書報家。<br>相迎不道遠，直至長風沙。<br>憶妾深閨裏，煙塵不曾識。嫁與長幹人，沙頭候風色。<br>五月南風興，思君下巴陵。八月西風起，想君發揚子。<br>去來悲如何，見少離別多。湘潭幾日到，妾夢越風波。<br>昨夜狂風度，吹折江頭樹。淼淼暗無邊，行人在何處。<br>好乘浮雲驄，佳期蘭渚東。鴛鴦綠蒲上，翡翠錦屏中。<br>自憐十五餘，顏色桃花紅。那作商人婦，愁水複愁風。<br></p></body></html>