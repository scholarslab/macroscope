<!DOCTYPE HTML>
<html lang="en-US">
  <head>
    <meta charset="UTF-8">
    <title>398_8: 《茅舍》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>398_8: 《茅舍》元稹</p>
        <p>楚俗不理居，居人盡茅舍。茅苫竹梁棟，茅疏竹仍罅。<br>邊緣堤岸斜，詰屈簷楹亞。籬落不蔽肩，街衢不容駕。<br>南風五月盛，時雨不來下。竹蠹茅亦幹，迎風自焚灺。<br>防虞集鄰里，巡警勞晝夜。遺燼一星然，連延禍相嫁。<br>號呼憐穀帛，奔走伐桑柘。舊架已新焚，新茅又初架。<br>前日洪州牧，念此常嗟訝。牧民未及久，郡邑紛如化。<br>峻邸儼相望，飛甍遠相跨。旗亭紅粉泥，佛廟青鴛瓦。<br>斯事才未終，斯人久雲謝。有客自洪來，洪民至今藉。<br>惜其心太亟，作役無容暇。台觀亦已多，工徒稍冤吒。<br>我欲他郡長，三時務耕稼。農收次邑居，先室後臺榭。<br>啟閉既及期，公私亦相借。度材無強略，庀役有定價。<br>不使及僭差，粗得禦寒夏。火至殊陳鄭，人安極嵩華。<br>誰能繼此名，名流襲蘭麝。五袴有前聞，斯言我非詐。<br></p></body></html>