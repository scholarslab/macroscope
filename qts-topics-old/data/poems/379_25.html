<!DOCTYPE HTML>
<html lang="en-US">
  <head>
    <meta charset="UTF-8">
    <title>379_25: 《送淡公》孟郊</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>379_25: 《送淡公》孟郊</p>
        <p>燕本冰雪骨，越淡蓮花風。五言雙寶刀，聯響高飛鴻。<br>翰苑錢舍人，詩韻鏗雷公。識本未識淡，仰詠嗟無窮。<br>清恨生物表，郎玉傾夢中。常于冷竹坐，相語道意沖。<br>嵩洛興不薄，稽江事難同。明年若不來，我作黃蒿翁。<br>何以兀其心，為君學虛空。<br>坐愛青草上，意含滄海濱。渺渺獨見水，悠悠不問人。<br>鏡浪洗手綠，剡花入心春。雖然防外觸，無奈饒衣新。<br>行當譯文字，慰此吟殷勤。<br>銅鬥飲江酒，手拍銅鬥歌。儂是拍浪兒，飲則拜浪婆。<br>腳踏小船頭，獨速舞短蓑。笑伊漁陽操，空恃文章多。<br>閑倚青竹竿，白日奈我何。<br>短蓑不怕雨，白鷺相爭飛。短楫畫菰蒲，鬥作豪橫歸。<br>笑伊水健兒，浪戰求光輝。不如竹枝弓，射鴨無是非。<br>射鴨複射鴨，鴨驚菰蒲頭。鴛鴦亦零落，彩色難相求。<br>儂是清浪兒，每踏清浪遊。笑伊鄉貢郎，踏土稱風流。<br>如何丱角翁，至死不裹頭。<br>師得天文章，所以相知懷。數年伊雒同，一旦江湖乖。<br>江湖有故莊，小女啼喈喈。我憂未相識，乳養難和諧。<br>幸以片佛衣，誘之令看齋。齋中百福言，催促西歸來。<br>伊洛氣味薄，江湖文章多。坐緣江湖岸，意識鮮明波。<br>銅鬥短蓑行，新章其奈何。茲焉激切句，非是等閒歌。<br>制之附驛回，勿使餘風訛。都城第一寺，昭成屹嵯峨。<br>為師書廣壁，仰詠時經過。徘徊相思心，老淚雙滂沱。<br>江南邑中寺，平地生勝山。開元吳語僧，律韻高且閑。<br>妙藥溪岸平，桂榜往復還。樹石相鬥生，紅綠各異顏。<br>風味我遙憶，新奇師獨攀。<br>報恩兼報德，寺與山爭鮮。橙橘金蓋檻，竹蕉綠凝禪。<br>經章音韻細，風磬清泠翩。離腸繞師足，舊憶隨路延。<br>不知幾千尺，至死方綿綿。<br>鄉在越鏡中，分明見歸心。鏡芳步步綠，鏡水日日深。<br>異刹碧天上，古香清桂岑。朗約徒在昔，章句忽盈今。<br>幸因西飛葉，書作東風吟。落我病枕上，慰此浮恨侵。<br>牽師袈裟別，師斷袈裟歸。問師何苦去，感吃言語稀。<br>意恐被詩餓，欲住將底依。盧殷劉言史，餓死君已噫。<br>不忍見別君，哭君他是非。<br>詩人苦為詩，不如脫空飛。一生空鷕氣，非諫複非譏。<br>脫枯掛寒枝，棄如一唾微。一步一步乞，半片半片衣。<br>倚詩為活計，從古多無肥。詩饑老不怨，勞師淚霏霏。<br></p></body></html>