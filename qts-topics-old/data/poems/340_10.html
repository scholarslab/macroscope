<!DOCTYPE HTML>
<html lang="en-US">
  <head>
    <meta charset="UTF-8">
    <title>340_10: 《石鼓歌》韓愈</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>340_10: 《石鼓歌》韓愈</p>
        <p>張生手持石鼓文，勸我試作石鼓歌。少陵無人謫仙死，<br>才薄將奈石鼓何。周綱陵遲四海沸，宣王憤起揮天戈。<br>大開明堂受朝賀，諸侯劍佩鳴相磨。搜于岐陽騁雄俊，<br>萬里禽獸皆遮羅。鐫功勒成告萬世，鑿石作鼓隳嵯峨。<br>從臣才藝鹹第一，揀選撰刻留山阿。雨淋日炙野火燎，<br>鬼物守護煩撝呵。公從何處得紙本，毫髮盡備無差訛。<br>辭嚴義密讀難曉，字體不類隸與科。年深豈免有缺畫，<br>快劍斫斷生蛟鼉。鸞翔鳳翥眾仙下，珊瑚碧樹交枝柯。<br>金繩鐵索鎖紐壯，古鼎躍水龍騰梭。陋儒編詩不收入，<br>二雅褊迫無委蛇。孔子西行不到秦，掎摭星宿遺羲娥。<br>嗟予好古生苦晚，對此涕淚雙滂沱。憶昔初蒙博士征，<br>其年始改稱元和。故人從軍在右輔，為我度量掘臼科。<br>濯冠沐浴告祭酒，如此至寶存豈多。氈包席裹可立致，<br>十鼓只載數駱駝。薦諸太廟比郜鼎，光價豈止百倍過。<br>聖恩若許留太學，諸生講解得切磋。觀經鴻都尚填咽，<br>坐見舉國來奔波。剜苔剔蘚露節角，安置妥帖平不頗。<br>大廈深簷與蓋覆，經歷久遠期無佗。中朝大官老於事，<br>詎肯感激徒媕婀。牧童敲火牛礪角，誰複著手為摩挲。<br>日銷月鑠就埋沒，六年西顧空吟哦。羲之俗書趁姿媚，<br>數紙尚可博白鵝。繼周八代爭戰罷，無人收拾理則那。<br>方今太平日無事，柄任儒術崇丘軻。安能以此上論列，<br>願借辨口如懸河。石鼓之歌止於此，嗚呼吾意其蹉跎。<br></p></body></html>