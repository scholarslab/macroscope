<!DOCTYPE HTML>
<html lang="en-US">
  <head>
    <meta charset="UTF-8">
    <title>77_16: 《帝京篇》駱賓王</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>77_16: 《帝京篇》駱賓王</p>
        <p>山河千里國，城闕九重門。不睹皇居壯，安知天子尊。<br>皇居帝裏崤函穀，鶉野龍山侯甸服。五緯連影集星躔，<br>八水分流橫地軸。秦塞重關一百二，漢家離宮三十六。<br>桂殿嶔岑對玉樓，椒房窈窕連金屋。三條九陌麗城隈，<br>萬戶千門平旦開。複道斜通鳷鵲觀，交衢直指鳳凰台。<br>劍履南宮入，簪纓北闕來。聲名冠寰宇，文物象昭回。<br>鉤陳肅蘭戺，璧沼浮槐市。銅羽應風回，金莖承露起。<br>校文天祿閣，習戰昆明水。朱邸抗平臺，黃扉通戚裏。<br>平臺戚裏帶崇墉，炊金饌玉待鳴鐘。小堂綺帳三千戶，<br>大道青樓十二重。寶蓋雕鞍金絡馬，蘭窗繡柱玉盤龍。<br>繡柱璿題粉壁映，鏘金鳴玉王侯盛。王侯貴人多近臣，<br>朝遊北裏暮南鄰。陸賈分金將宴喜，陳遵投轄正留賓。<br>趙李經過密，蕭朱交結親。丹鳳朱城白日暮，<br>青牛紺幰紅塵度。俠客珠彈垂楊道，倡婦銀鉤采桑路。<br>倡家桃李自芳菲，京華遊俠盛輕肥。延年女弟雙鳳入，<br>羅敷使君千騎歸。同心結縷帶，連理織成衣。<br>春朝桂尊尊百味，秋夜蘭燈燈九微。翠幌珠簾不獨映，<br>清歌寶瑟自相依。且論三萬六千是，寧知四十九年非。<br>古來榮利若浮雲，人生倚伏信難分。始見田竇相移奪，<br>俄聞衛霍有功勳。未厭金陵氣，先開石槨文。<br>朱門無複張公子，灞亭誰畏李將軍。相顧百齡皆有待，<br>居然萬化咸應改。桂枝芳氣已銷亡，柏梁高宴今何在。<br>春去春來苦自馳，爭名爭利徒爾為。久留郎署終難遇，<br>空掃相門誰見知。當時一旦擅豪華，自言千載長驕奢。<br>倏忽摶風生羽翼，須臾失浪委泥沙。黃雀徒巢桂，<br>青門遂種瓜。黃金銷鑠素絲變，一貴一賤交情見。<br>紅顏宿昔白頭新，脫粟布衣輕故人。故人有湮淪，<br>新知無意氣。灰死韓安國，羅傷翟廷尉。<br>已矣哉，歸去來。馬卿辭蜀多文藻，揚雄仕漢乏良媒。<br>三冬自矜誠足用，十年不調幾邅回。汲黯薪逾積，<br>孫弘閣未開。誰惜長沙傅，獨負洛陽才。<br></p></body></html>