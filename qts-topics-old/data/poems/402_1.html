<!DOCTYPE HTML>
<html lang="en-US">
  <head>
    <meta charset="UTF-8">
    <title>402_1: 《遣春十首》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>402_1: 《遣春十首》元稹</p>
        <p>曉月籠雲影，鶯聲餘霧中。暗芳飄露氣，輕寒生柳風。<br>冉冉一趨府，未為勞我躬。因茲得晨起，但覺情興隆。<br>久雨憐霽景，偶來堤上行。空蒙天色嫩，杳淼江面平。<br>百草短長出，眾禽高下鳴。春陽各有分，予亦澹無情。<br>鏡皎碧潭水，微波粗成文。煙光垂碧草，瓊脈散纖雲。<br>岸柳好陰影，風裾遺垢氛。悠然送春目，八荒誰與群。<br>低迷籠樹煙，明淨當霞日。陽焰波春空，平湖漫凝溢。<br>雪鷺遠近飛，渚牙淺深出。江流複浩蕩，相為坐紆鬱。<br>暄寒深淺春，紅白前後花。顏色詎相讓，生成良有涯。<br>梅芳勿自早，菊秀勿自賒。各將一時意，終年無再華。<br>高屋童稚少，春來歸燕多。葺舊良易就，新院亦已羅。<br>俯憐雛化卵，仰愧鵬無窠。巢棟與巢幕，秋風俱奈何。<br>撩亂撲樹蜂，摧殘戀房蕊。風吹雨又頻，安得繁於綺。<br>酒杯沉易過，世事紛何已。莫倚顏似花，君看歲如水。<br>繞郭高高塚，半是荊王墓。後嗣熾陽臺，前賢甘蓽路。<br>善惡徒自分，波流盡東注。胡然不飲酒，坐落桐花樹。<br>花陰莎草長，藉莎閑自酌。坐看鶯鬥枝，輕花滿尊杓。<br>葛巾竹稍掛，書卷琴上閣。沽酒過此生，狂歌眼前樂。<br>梨葉已成陰，柳條紛起絮。波綠紫屏風，螺紅碧籌箸。<br>三杯面上熱，萬事心中去。我意風散雲，何勞問行處。<br></p></body></html>