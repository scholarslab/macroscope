<!DOCTYPE HTML>
<html lang="en-US">
  <head>
    <meta charset="UTF-8">
    <title>541_78: 《自桂林奉使江陵途中感懷寄獻尚書》李商隱</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>541_78: 《自桂林奉使江陵途中感懷寄獻尚書》李商隱</p>
        <p>下客依蓮幕，明公念竹林。縱然膺使命，何以奉徽音。<br>投刺雖傷晚，酬恩豈在今。迎來新瑣闥，從到碧瑤岑。<br>水勢初知海，天文始識參。固慚非賈誼，惟恐後陳琳。<br>前席驚虛辱，華樽許細斟。尚憐秦痔苦，不遣楚醪沈。<br>既載從戎筆，仍披選勝襟。瀧通伏波柱，簾對有虞琴。<br>宅與嚴城接，門藏別岫深。閣涼松冉冉，堂靜桂森森。<br>社內容周續，鄉中保展禽。白衣居士訪，烏帽逸人尋。<br>佞佛將成傳，耽書或類淫。長懷五羖贖，終著九州箴。<br>良訊封鴛綺，餘光借玳簪。張衡愁浩浩，沈約瘦愔愔。<br>蘆白疑粘鬢，楓丹欲照心。歸期無雁報，旅抱有猿侵。<br>短日安能駐，低雲只有陰。亂鴉沖曬網，寒女簇遙砧。<br>東道違寧久，西園望不禁。江生魂黯黯，泉客淚涔涔。<br>逸翰應藏法，高辭肯浪吟。數須傳庾翼，莫獨與盧諶。<br>假寐憑書簏，哀吟叩劍鐔。未嘗貪偃息，那復議登臨。<br>彼美回清鏡，其誰受曲針。人皆向燕路，無乃費黃金。<br></p></body></html>