<!DOCTYPE HTML>
<html lang="en-US">
  <head>
    <meta charset="UTF-8">
    <title>402_2: 《表夏十首》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>402_2: 《表夏十首》元稹</p>
        <p>夏風多暖暖，樹木有繁陰。新筍紫長短，早櫻紅淺深。<br>煙花雲幕重，榴豔朝景侵。華實各自好，詎雲芳意沉。<br>初日滿階前，輕風動簾影。旬時得休浣，高臥閱清景。<br>僮兒拂巾箱，鴉軋深林井。心到物自閑，何勞遠箕潁。<br>江瘴炎夏早，蒸騰信難度。今宵好風月，獨此荒庭趣。<br>露葉傾暗光，流星委餘素。但恐清夜徂，詎悲朝景暮。<br>孟月夏猶淺，奇雲未成峰。度霞紅漠漠，壓浪白溶溶。<br>玉委有餘潤，飆馳無去蹤。何如捧雲雨，噴毒隨蛟龍。<br>流芳遞炎景，繁英盡寥落。公署香滿庭，晴霞覆闌藥。<br>裁紅起高焰，綴綠排新萼。憑此遣幽懷，非言念將謔。<br>紅絲散芳樹，旋轉光風急。煙泛被籠香，露濃妝面濕。<br>佳人不在此，恨望階前立。忽厭夏景長，今春行已及。<br>百舌漸吞聲，黃鶯正嬌小。雲鴻方警夜，籠雞已鳴曉。<br>當時客自適，運去誰能矯。莫厭夏蟲多，蜩螗定相擾。<br>翩翩簾外燕，戢戢巢內雛。啖食筋力盡，毛衣成紫襦。<br>朝來各飛去，雄雌梁上呼。養子將備老，惡兒那勝無。<br>西山夏雪消，江勢東南瀉。風波高若天，灩澦低於馬。<br>正被黃牛旋，難期白帝下。我在平地行，翻憂濟川者。<br>靈均死波後，是節常浴蘭。彩縷碧筠粽，香粳白玉團。<br>逝者良自苦，今人反為歡。哀哉徇名士，沒命求所難。<br></p></body></html>