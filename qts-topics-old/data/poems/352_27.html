<!DOCTYPE HTML>
<html lang="en-US">
  <head>
    <meta charset="UTF-8">
    <title>352_27: 《法華寺石門精舍三十韻》柳宗元</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>352_27: 《法華寺石門精舍三十韻》柳宗元</p>
        <p>拘情病幽鬱，曠志寄高爽。<br>願言懷名緇，東峰旦夕仰。始欣雲雨霽，尤悅草木長。<br>道同有愛弟，披拂恣心賞。松溪窈窕入，石棧夤緣上。<br>蘿葛綿層甍，莓苔侵標榜。密林互對聳，絕壁儼雙敞。<br>塹峭出蒙籠，墟險臨滉漾。稍疑地脈斷，悠若天梯往。<br>結構罩群崖，回環驅萬象。小劫不逾瞬，大千若在掌。<br>體空得化元，觀有遺細想。喧煩困蠛蠓，局蹐疲魍魎。<br>寸進諒何營，尋直非所枉。探奇極遙矚，窮妙閟清響。<br>理會方在今，神開庶殊曩。茲游苟不嗣，浩氣竟誰養。<br>道異誠所希，名賓匪餘仗。超攄藉外獎，俯默有內朗。<br>鑒爾揖古風，終焉乃吾黨。潛軀委韁鎖，高步謝塵坱。<br>蓄志徒為勞，追蹤將焉仿。淹留值頹暮，眷戀睇遐壤。<br>映日雁聯軒，翻雲波泱漭。殊風紛已萃，鄉路悠且廣。<br>羈木畏漂浮，離旌倦搖盪。昔人歎違志，出處今已兩。<br>何用期所歸，浮圖有遺像。幽蹊不盈尺，虛室有函丈。<br>微言信可傳，申旦稽吾顙。<br></p></body></html>