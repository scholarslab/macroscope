<!DOCTYPE HTML>
<html lang="en-US">
  <head>
    <meta charset="UTF-8">
    <title>507_14: 《前相國贊皇公早葺平泉山居暫還憩…十四首奉寄》裴潾</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>507_14: 《前相國贊皇公早葺平泉山居暫還憩…十四首奉寄》裴潾</p>
        <p>動複有原，進退有期。用在得正，明以知微。夫惟哲人，<br>會且有歸。靜固勝熱，安每慮危。將憩於盤，止亦先機。<br>植愛在根，鐘福有兆。珠潛巨海，玉蘊昆嶠。披室生白，<br>照夜成晝。揮翰飛文，入侍左右。出納帝命，弘茲在宥。<br>曆難求試，執憲成風。四鎮鹹乂，三階以融。捧日柱天，<br>造膝納忠。建儲固本，樹屏息戎。彼狐彼鼠，窒穴掃蹤。<br>我力或屈，我躬莫汙。三黜如飴，三起惟懼。再賓為寵，<br>一麾為飫。昔在治繁，常思歸去。今則合契，行斯中慮。<br>有鳳自南，亦翽其羽。好姱佳麗，于伊之滸。五彩含章，<br>九苞合矩。佩仁服義，鳴中律呂。我來思卷，薄言遵渚。<br>鑿龍中辟，伊原古奔。下有秘洞，豁起石門。竹澗水橫，<br>松架雪屯。岫環如壁，岩虛若軒。朝昏含景，夏凊冬溫。<br>南溪回舟，西嶺望竦。水遠如空，山微似巃。二室峰連，<br>四山駢聳。五女乍欹，玉華獨踴。雲翔日耀，如戴如拱。<br>飛泉掛空，如決天潯。萬仞懸注，直貫潭心。月正中央，<br>洞見淺深。群山無影，孤鶴時吟。我嘯我歌，或眺或臨。<br>鳥之在巢，風起林搖。退翔城顛，翠虯捫天。雨止雪旋，<br>亦息於淵。人皆知進，我獨止焉。人皆務明，我獨晦焉。<br>邈矣其山，默矣其泉。<br>寢丘之田，土山之上。孫既貽謀，謝亦遐想。儉則為福，<br>華固難長。寧若我心，一泉一壤。造適為足，超然孤賞。<br>其風自西，言發帝庭。飄彼黃素，墮於山楹。公拜稽首，<br>靡敢受榮。宸嚴再臨，俾撫百城。戀此莫處，星言其征。<br>公昔南邁，我不及睹。言旋舊觀，莫獲安語。今則不遑，<br>載鶱載舉。離憂莫寫，歡好曷敘。愴矣東望，泣涕如雨。<br>山嵇之舊，劉盧之恩。舉世莫尚，惟公是敦。哀我蠢蠢，<br>念我諄諄。振此鎩翮，扇之騰翻。斯德未報，只誓子孫。<br>迢迢秦塞，南望吳門。對酒不飲，設琴不援。何以代面，<br>寄之濡翰。何以寫懷，詩以足言。無密玉音，以慰我魂。<br></p></body></html>