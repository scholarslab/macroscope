<!DOCTYPE HTML>
<html lang="en-US">
  <head>
    <meta charset="UTF-8">
    <title>483_9: 《贈毛仙翁》李紳</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>483_9: 《贈毛仙翁》李紳</p>
        <p>憶昔我祖神仙主，玄元皇帝周柱史。曾師軒黃友堯湯，<br>混跡和光佐周武。周之天子無仙氣，成武康昭都瞥爾。<br>穆王粗識神仙事，八極輪蹄方逞志。鶴發韜真世不知，<br>日月星辰幾回死。金鼎作丹丹化碧，三萬六千神入宅。<br>仙兄受術幾千年，已是當時駕鴻客。海光悠容天路長，<br>春風玉女開宮院。紫筆親教書姓名，玉皇詔刻青金簡。<br>桂窗一別三千春，秦妃鏡裏娥眉新。忽控香虯天上去，<br>海隅劫石霄花塵。一從仙駕辭中土，頑日昏風老無主。<br>九州爭奪無時休，八駿垂頭避豺虎。我亦玄元千世孫，<br>眼穿望斷蒼煙根。花麟白鳳竟冥寞，飛春走月勞神昏。<br>百年命促奔馬疾，愁腸盤結心摧崒。今朝稽首拜仙兄，<br>願贈丹砂化秋骨。<br></p></body></html>