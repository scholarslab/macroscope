<!DOCTYPE HTML>
<html lang="en-US">
  <head>
    <meta charset="UTF-8">
    <title>419_1: 《連昌宮詞》元稹</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>419_1: 《連昌宮詞》元稹</p>
        <p>連昌宮中滿宮竹，歲久無人森似束。又有牆頭千葉桃，<br>風動落花紅蔌蔌。宮邊老翁為余泣，小年進食曾因入。<br>上皇正在望仙樓，太真同憑闌幹立。樓上樓前盡珠翠，<br>炫轉熒煌照天地。歸來如夢複如癡，何暇備言宮裏事。<br>初過寒食一百六，店舍無煙宮樹綠。夜半月高弦索鳴，<br>賀老琵琶定場屋。力士傳呼覓念奴，念奴潛伴諸郎宿。<br>須臾覓得又連催，特敕街中許然燭。春嬌滿眼睡紅綃，<br>掠削雲鬟旋裝束。飛上九天歌一聲，二十五郎吹管逐。<br>逡巡大遍涼州徹，色色龜茲轟錄續。李謨擫笛傍宮牆，<br>偷得新翻數般曲。平明大駕發行宮，萬人歌舞塗路中。<br>百官隊仗避岐薛，楊氏諸姨車鬥風。明年十月東都破，<br>禦路猶存祿山過。驅令供頓不敢藏，萬姓無聲淚潛墮。<br>兩京定後六七年，卻尋家舍行宮前。莊園燒盡有枯井，<br>行宮門閉樹宛然。爾後相傳六皇帝，不到離宮門久閉。<br>往來年少說長安，玄武樓成花萼廢。去年敕使因斫竹，<br>偶值門開暫相逐。荊榛櫛比塞池塘，狐兔驕癡緣樹木。<br>舞榭欹傾基尚在，文窗窈窕紗猶綠。塵埋粉壁舊花鈿，<br>烏啄風箏碎珠玉。上皇偏愛臨砌花，依然禦榻臨階斜。<br>蛇出燕巢盤鬥栱，菌生香案正當衙。寢殿相連端正樓，<br>太真梳洗樓上頭。晨光未出簾影黑，至今反掛珊瑚鉤。<br>指似傍人因慟哭，卻出宮門淚相續。自從此後還閉門，<br>夜夜狐狸上門屋。我聞此語心骨悲，太平誰致亂者誰。<br>翁言野父何分別，耳聞眼見為君說。姚崇宋璟作相公，<br>勸諫上皇言語切。燮理陰陽禾黍豐，調和中外無兵戎。<br>長官清平太守好，揀選皆言由相公。開元之末姚宋死，<br>朝廷漸漸由妃子。祿山宮裏養作兒，虢國門前鬧如市。<br>弄權宰相不記名，依稀憶得楊與李。廟謨顛倒四海搖，<br>五十年來作瘡痏。今皇神聖丞相明，詔書才下吳蜀平。<br>官軍又取淮西賊，此賊亦除天下寧。年年耕種宮前道，<br>今年不遣子孫耕。老翁此意深望幸，努力廟謀休用兵。<br></p></body></html>