<!DOCTYPE HTML>
<html lang="en-US">
  <head>
    <meta charset="UTF-8">
    <title>634_11: 《力疾山下吳村看杏花十九首》司空圖</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>634_11: 《力疾山下吳村看杏花十九首》司空圖</p>
        <p>春來漸覺一川明，馬上繁花作陣迎。<br>掉臂只將詩酒敵，不勞金鼓助橫行。<br>閶闔曾排捧禦爐，猶看曉月認金鋪。<br>羸形不畫淩煙閣，只為微才激壯圖。<br>鏡留雪鬢暖消無，春到梨花日又晡。<br>移取扶桑階下種，年年看長礙金烏。<br>折來未盡不須休，年少爭來莫與留。<br>更願狂風知我意，一時吹向海西頭。<br>才情百巧鬥風光，卻笑雕花刻葉忙。<br>熨帖新巾來與裹，猶看騰踏少年場。<br>浮世榮枯總不知，且憂花陣被風欺。<br>儂家自有麒麟閣，第一功名只賞詩。<br>白衫裁袖本教寬，朱紫由來亦一般。<br>王老小兒吹笛看，我儂試舞爾儂看。<br>單床薄被又羈棲，待到花開亦甚迷。<br>若道折多還有罪，只應鶯囀是金雞。<br>近來桃李半燒枯，歸臥鄉園只老夫。<br>莫算明年人在否，不知花得更開無。<br>漢王何事損精神，花滿深宮不見春。<br>穠豔三千臨粉鏡，獨悲掩面李夫人。<br>能豔能芳自一家，勝鸞勝鳳勝煙霞。<br>客來須共醒醒看，碾盡明昌幾角茶。<br>造化無端欲自神，裁紅剪翠為新春。<br>不如分減閒心力，更助英豪濟活人。<br>徘徊自勸莫沾纓，分付年年穀口鶯。<br>卻賴無情容易別，有情早個不勝情。<br>閒步偏宜舞袖迎，春光何事獨無情。<br>垂楊合是詩家物，只愛敷溪道北生。<br>亦知王大是昌齡，杜二其如律韻清。<br>還有酸寒堪笑處，擬誇朱紱更崢嶸。<br>潘郎愛說是詩家，枉占河陽一縣花。<br>千載幾人搜警句，補方金字愛晴霞。<br>行樂溪邊步轉遲，出山漸減探花期。<br>去年四度今三度，恐到憑人折去時。<br>此身衰病轉堪嗟，長忍春寒獨惜花。<br>更恨新詩無紙寫，蜀箋堆積是誰家。<br>昨日黃昏始看回，夢中相約又銜杯。<br>起來聞道風飄卻，猶擬教人掃取來。<br></p></body></html>