<!DOCTYPE HTML>
<html lang="en-US">
  <head>
    <meta charset="UTF-8">
    <title>230_3: 《詠懷古跡五首》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>230_3: 《詠懷古跡五首》杜甫</p>
        <p>支離東北風塵際，漂泊西南天地間。三峽樓臺淹日月，<br>五溪衣服共雲山。羯胡事主終無賴，詞客哀時且未還。<br>庾信平生最蕭瑟，暮年詩賦動江關。<br>搖落深知宋玉悲，風流儒雅亦吾師。悵望千秋一灑淚，<br>蕭條異代不同時。江山故宅空文藻，雲雨荒台豈夢思。<br>最是楚宮俱泯滅，舟人指點到今疑。<br>群山萬壑赴荊門，生長明妃尚有村。一去紫台連朔漠，<br>獨留青塚向黃昏。畫圖省識春風面，環佩空歸月夜魂。<br>千載琵琶作胡語，分明怨恨曲中論。<br>蜀主窺吳幸三峽，崩年亦在永安宮。翠華想像空山裏，<br>玉殿虛無野寺中。古廟杉松巢水鶴，歲時伏臘走村翁。<br>武侯祠屋常鄰近，一體君臣祭祀同。<br>諸葛大名垂宇宙，宗臣遺像肅清高。三分割據紆籌策，<br>萬古雲霄一羽毛。伯仲之間見伊呂，指揮若定失蕭曹。<br>福移漢祚難恢復，志決身殲軍務勞。<br></p></body></html>