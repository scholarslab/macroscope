<!DOCTYPE HTML>
<html lang="en-US">
  <head>
    <meta charset="UTF-8">
    <title>337_18: 《薦士（薦孟郊于鄭餘慶也）》韓愈</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>337_18: 《薦士（薦孟郊于鄭餘慶也）》韓愈</p>
        <p>周詩三百篇，雅麗理訓誥。曾經聖人手，議論安敢到。<br>五言出漢時，蘇李首更號。東都漸彌漫，派別百川導。<br>建安能者七，卓犖變風操。逶迤抵晉宋，氣象日凋耗。<br>中間數鮑謝，比近最清奧。齊梁及陳隋，眾作等蟬噪。<br>搜春摘花卉，沿襲傷剽盜。國朝盛文章，子昂始高蹈。<br>勃興得李杜，萬類困陵暴。後來相繼生，亦各臻閫奧。<br>有窮者孟郊，受材實雄驁。冥觀洞古今，象外逐幽好。<br>橫空盤硬語，妥帖力排奡。敷柔肆紆餘，奮猛卷海潦。<br>榮華肖天秀，捷疾逾響報。行身踐規矩，甘辱恥媚灶。<br>孟軻分邪正，眸子看了眊。杳然粹而清，可以鎮浮躁，<br>酸寒溧陽尉，五十幾何耄。孜孜營甘旨，辛苦久所冒。<br>俗流知者誰，指注競嘲傲。聖皇索遺逸，髦士日登造。<br>廟堂有賢相，愛遇均覆燾。況承歸與張，二公迭嗟悼。<br>青冥送吹噓，強箭射魯縞。胡為久無成，使以歸期告。<br>霜風破佳菊，嘉節迫吹帽。念將決焉去，感物增戀嫪。<br>彼微水中荇，尚煩左右芼。魯侯國至小，廟鼎猶納郜。<br>幸當擇瑉玉，寧有棄珪瑁。悠悠我之思，擾擾風中纛。<br>上言愧無路，日夜惟心禱。鶴翎不天生，變化在啄菢。<br>通波非難圖，尺地易可漕。善善不汲汲，後時徒悔懊。<br>救死具八珍，不如一簞犒。微詩公勿誚，愷悌神所勞。<br></p></body></html>