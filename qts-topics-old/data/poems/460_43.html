<!DOCTYPE HTML>
<html lang="en-US">
  <head>
    <meta charset="UTF-8">
    <title>460_43: 《禽蟲十二章》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>460_43: 《禽蟲十二章》白居易</p>
        <p>燕違戊巳鵲避歲，茲事因何羽族知。<br>疑有鳳凰頒鳥曆，一時一日不參差。<br>水中科鬥長成蛙，林下桑蟲老作蛾。<br>蛙跳蛾舞仰頭笑，焉用鶤鵬鱗羽多。<br>江魚群從稱妻妾，塞雁聯行號弟兄。<br>但恐世間真眷屬，親疏亦是強為名。<br>蠶老繭成不庇身，蜂饑蜜熟屬他人。<br>須知年老憂家者，恐是二蟲虛苦辛。<br>阿閣鵷鸞田舍烏，妍蚩貴賤兩懸殊。<br>如何閉向深籠裏，一種摧頹觸四隅。<br>獸中刀槍多怒吼，鳥遭羅弋盡哀鳴。<br>羔羊口在緣何事，暗死屠門無一聲。<br>蟭螟殺敵蚊巢上，蠻觸交爭蝸角中。<br>應是諸天觀下界，一微塵內鬥英雄。<br>蠨蛸網上罥蜉蝣，反復相持死始休。<br>何異浮生臨老日，一彈指頃報恩讎。<br>蟻王化飯為臣妾，蜾母偷蟲作子孫。<br>彼此假名非本物，其間何怨複何恩。<br>豆苗鹿嚼解烏毒，艾葉雀銜奪燕巢。<br>鳥獸不曾看本草，諳知藥性是誰教。<br>一鼠得仙生羽翼，眾鼠相看有羨色。<br>豈知飛上未半空，已作烏鳶口中食。<br>鵝乳養雛遺在水，魚心想子變成鱗。<br>細微幽隱何窮事，知者唯應是聖人。<br></p></body></html>