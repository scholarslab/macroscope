<!DOCTYPE HTML>
<html lang="en-US">
  <head>
    <meta charset="UTF-8">
    <title>685_31: 《綿竹山四十韻》吳融</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>685_31: 《綿竹山四十韻》吳融</p>
        <p>綿竹東西隅，千峰勢相屬。崚嶒壓東巴，連延羅古蜀。<br>方者露圭角，尖者鑽箭簇。引者蛾眉彎，斂者鳶肩縮。<br>尾蟉青蛇盤，頸低玄兔伏。橫來突若奔，直上森如束。<br>歲在作噩年，銅梁搖蠆毒。相國京兆公，九命來作牧。<br>戎提虎僕毛，專奉狼頭纛。行府寄精廬，開窗對林麓。<br>是時重陽後，天氣曠清肅。茲山昏曉開，一一在人目。<br>霜空正泬寥，濃翠霏撲撲。披海出珊瑚，貼天堆碧玉。<br>俄然陰霾作，城郭才霢霂。絕頂已凝雪，晃朗開紅旭。<br>初疑昆侖下，夭矯龍銜燭。亦似蓬萊巔，金銀台疊蹙。<br>紫霞或旁映，綺段鋪繁褥。晚照忽斜籠，赤城差斷續。<br>又如煮吳鹽，萬萬盆初熟。又如濯楚練，千千匹未軸。<br>又如水晶宮，蛟螭結川瀆。又如鐘乳洞，電雷開岩穀。<br>丹青畫不成，造化供難足。合有羽衣人，飄颻曳煙躅。<br>合有五色禽，叫嘯含仙曲。根雖限劍門，穴必通林屋。<br>方諸滄海隔，欲去憂淪覆。群玉縹緲間，未可量往復。<br>何如當此境，終朝曠遐矚。往往草檄餘，吟哦思幽獨。<br>早晚掃欃槍，笳鼓迎暢轂。休飛霹靂車，罷系蝦蟆木。<br>勒銘燕然山，萬代垂芬鬱。然後恣逍遙，獨往群麋鹿。<br>不管安與危，不問榮與辱。但樂濠梁魚，豈怨鐘山鵠。<br>紉蘭以圍腰，采芝將實腹。石床須臥平，一任閑雲觸。<br></p></body></html>