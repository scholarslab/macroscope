<!DOCTYPE HTML>
<html lang="en-US">
  <head>
    <meta charset="UTF-8">
    <title>340_5: 《寄盧仝（憲宗元和六年河南令時作）》韓愈</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>340_5: 《寄盧仝（憲宗元和六年河南令時作）》韓愈</p>
        <p>玉川先生洛城裏，破屋數間而已矣。一奴長須不裹頭，<br>一婢赤腳老無齒。辛勤奉養十餘人，上有慈親下妻子。<br>先生結髮憎俗徒，閉門不出動一紀。至今鄰僧乞米送，<br>僕忝縣尹能不恥。俸錢供給公私餘，時致薄少助祭祀。<br>勸參留守謁大尹，言語才及輒掩耳。水北山人得名聲，<br>去年去作幕下士。水南山人又繼往，鞍馬僕從塞閭裏。<br>少室山人索價高，兩以諫官征不起。彼皆刺口論世事，<br>有力未免遭驅使。先生事業不可量，惟用法律自繩己。<br>春秋三傳束高閣，獨抱遺經窮終始。往年弄筆嘲同異，<br>怪辭驚眾謗不已。近來自說尋坦途。猶上虛空跨綠駬。<br>去年生兒名添丁，意令與國充耘耔。國家丁口連四海，<br>豈無農夫親耒耜。先生抱才終大用，宰相未許終不仕。<br>假如不在陳力列，立言垂範亦足恃。苗裔當蒙十世宥，<br>豈謂貽厥無基址。故知忠孝生天性，潔身亂倫定足擬。<br>昨晚長須來下狀，隔牆惡少惡難似。每騎屋山下窺闞，<br>渾舍驚怕走折趾。憑依婚媾欺官吏，不信令行能禁止。<br>先生受屈未曾語，忽此來告良有以。嗟我身為赤縣令，<br>操權不用欲何俟。立召賊曹呼伍伯，盡取鼠輩屍諸市。<br>先生又遣長須來，如此處置非所喜。況又時當長養節，<br>都邑未可猛政理。先生固是余所畏，度量不敢窺涯涘。<br>放縱是誰之過歟，效尤戮僕愧前史。買羊沽酒謝不敏，<br>偶逢明月曜桃李。先生有意許降臨，更遣長須致雙鯉。<br></p></body></html>