<!DOCTYPE HTML>
<html lang="en-US">
  <head>
    <meta charset="UTF-8">
    <title>640_34: 《長安客舍敘邵陵舊宴，寄永州蕭使君五首》曹唐</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>640_34: 《長安客舍敘邵陵舊宴，寄永州蕭使君五首》曹唐</p>
        <p>邵陵佳樹碧蔥蘢，河漢西沈宴未終。殘漏五更傳海月，<br>清笳三會揭天風。香熏舞席雲鬟綠，光射頭盤蠟燭紅。<br>今日卻懷行樂處，兩床絲竹水樓中。<br>不知何路卻飛翻，虛受賢侯鄭重恩。五夜清歌敲玉樹，<br>三年洪飲倒金尊。招攜永感雙魚在，報答空知一劍存。<br>狼藉梨花滿城月，當時長醉信陵門。<br>粉堞彤軒畫障西，水雲紅樹窣璿題。鷓鴣欲絕歌聲定，<br>鴝鵒初驚舞袖齊。坐對玉山空甸線，細聽金石怕低迷。<br>東風夜月三年飲，不省非時不似泥。<br>木魚金鑰鎖春城，夜上紅樓縱酒情。竹葉水繁更漏促，<br>桐花風軟管弦清。百分散打銀船溢，十指寬催玉箸輕。<br>星斗漸稀賓客散，碧雲猶戀豔歌聲。<br>三年身逐漢諸侯，賓榻容居最上頭。飽聽笙歌陪痛飲，<br>熟尋雲水縱閒遊。朱門鎖閉煙嵐暮，鈴閣清泠水木秋。<br>月滿前山圓不動，更邀詩客上高樓。<br></p></body></html>