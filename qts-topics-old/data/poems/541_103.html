<!DOCTYPE HTML>
<html lang="en-US">
  <head>
    <meta charset="UTF-8">
    <title>541_103: 《擬意》李商隱</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>541_103: 《擬意》李商隱</p>
        <p>悵望逢張女，遲回送阿侯。空看小垂手，忍問大刀頭。<br>妙選茱萸帳，平居翡翠樓。雲屏不取暖，月扇未遮羞。<br>上掌真何有，傾城豈自由。楚妃交薦枕，漢後共藏鬮。<br>夫向羊車覓，男從鳳穴求。書成祓禊帖，唱殺畔牢愁。<br>夜杵鳴江練，春刀解若榴。象床穿幰網，犀帖釘窗油。<br>仁壽遺明鏡，陳倉拂彩球。真防舞如意，佯蓋臥箜篌。<br>濯錦桃花水，濺裙杜若洲。魚兒懸寶劍，燕子合金甌。<br>銀箭催搖落，華筵慘去留。幾時銷薄怒，從此抱離憂。<br>帆落啼猿峽，樽開畫鷁舟。急弦腸對斷，翦蠟淚爭流。<br>璧馬誰能帶，金蟲不復收。銀河撲醉眼，珠串咽歌喉。<br>去夢隨川後，來風貯石郵。蘭叢銜露重，榆莢點星稠。<br>解佩無遺跡，淩波有舊遊。曾來十九首，私讖詠牽牛。<br></p></body></html>