<!DOCTYPE HTML>
<html lang="en-US">
  <head>
    <meta charset="UTF-8">
    <title>445_7: 《和微之詩二十三首。和寄樂天》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>445_7: 《和微之詩二十三首。和寄樂天》白居易</p>
        <p>賢愚類相交，人情之大率。然自古今來，幾人號膠漆。<br>近聞屈指數，元某與白乙。旁愛及弟兄，中權避家室。<br>松筠與金石，未足喻堅密。在車如輪轅，在身如肘腋。<br>又如風雲會，天使相召匹。不似勢利交，有名而無實。<br>頃我在杭歲，值君之越日。望愁來儀遲，宴惜流景疾。<br>坐耀黃金帶，酌酡赬玉質。酣歌口不停，狂舞衣相拂。<br>平生賞心事，施展十未一。會笑始啞啞，離嗟乃唧唧。<br>餞筵才收拾，征棹遽排比。後恨苦綿綿，前歡何卒卒。<br>居人色慘澹，行子心紆鬱。風袂去時揮，雲帆望中失。<br>宿酲和別思，目眩心忽忽。病魂黯然銷，老淚淒其出。<br>別君只如昨，芳歲換六七。俱是官家身，後期難自必。<br></p></body></html>