<!DOCTYPE HTML>
<html lang="en-US">
  <head>
    <meta charset="UTF-8">
    <title>524_118: 《牧陪昭應盧郎中在江西宣州佐今吏部沈公幕罷府…投寄》杜牧</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>524_118: 《牧陪昭應盧郎中在江西宣州佐今吏部沈公幕罷府…投寄》杜牧</p>
        <p>燕雁下揚州，涼風柳陌愁。可憐千里夢，還是一年秋。<br>宛水環朱檻，章江敞碧流。謬陪吾益友，只事我賢侯。<br>印組縈光馬，鋒鋩看解牛。井閭安樂易，冠蓋愜依投。<br>政簡稀開閣，功成每運籌。送春經野塢，遲日上高樓。<br>玉裂歌聲斷，霞飄舞帶收。泥情斜拂印，別臉小低頭。<br>日晚花枝爛，釭凝粉彩稠。未曾孤酩酊，剩肯只淹留。<br>重德俄征寵，諸生苦宦遊。分途之絕國，灑淚拜行輈。<br>聚散真漂梗，光陰極轉郵。銘心徒歷歷，屈指盡悠悠。<br>君作烹鮮用，誰膺仄席求。卷懷能憤悱，卒歲且優遊。<br>去矣時難遇，沽哉價莫酬。滿枝為鼓吹，衷甲避戈矛。<br>隋帝宮荒草，秦王土一丘。相逢好大笑，除此總雲浮。<br></p></body></html>