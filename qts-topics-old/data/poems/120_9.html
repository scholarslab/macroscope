<!DOCTYPE HTML>
<html lang="en-US">
  <head>
    <meta charset="UTF-8">
    <title>120_9: 《從軍行》李昂2</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>120_9: 《從軍行》李昂2</p>
        <p>漢家未得燕支山，征戍年年沙朔間。塞下長驅汗血馬，<br>雲中恒閉玉門關。陰山瀚海千萬裏，此日桑河凍流水。<br>稽洛川邊胡騎來，漁陽戍裏烽煙起。長途羽檄何相望，<br>天子按劍思北方。羽林練士拭金甲，將軍校戰出玉堂。<br>幽陵異域風煙改，亭障連連古今在。夜聞鴻雁南渡河，<br>曉望旌旗北臨海。塞沙飛淅瀝，遙裔連窮磧。<br>玄漠雲平初合陣，西山月出聞鳴鏑。城南百戰多苦辛，<br>路傍死臥黃沙人。戎衣不脫隨霜雪，汗馬長被鐵。<br>楊葉樓中不寄書，蓮花劍上空流血。匈奴未滅不言家，<br>驅逐行行邊徼賒。歸心海外見明月，別思天邊夢落花。<br>天邊回望何悠悠，芳樹無人渡隴頭。春雲不變陽關雪，<br>桑葉先知胡地秋。田疇不賣盧龍策，竇憲思勒燕然石。<br>麾兵靜北垂，此日交河湄。欲令塞上無干戚，<br>會待單于系頸時。<br></p></body></html>