<!DOCTYPE HTML>
<html lang="en-US">
  <head>
    <meta charset="UTF-8">
    <title>301_32: 《朝天詞十首寄上魏博田侍中》王建</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>301_32: 《朝天詞十首寄上魏博田侍中》王建</p>
        <p>山川初展國圖寬，未識龍顏坐不安。<br>風動白髯旌節下，過時天子禦樓看。<br>相感君臣總淚流，恩深舞蹈不知休。<br>初從戰地來無物，唯奏新添十八州。<br>催修水殿宴沂公，與別諸侯總不同。<br>隔月太常先習樂，金書牌纛彩雲中。<br>無人敢奪在先籌，天子門邊送與球。<br>遙索彩箱新樣錦，內人舁出馬前頭。<br>禦馬牽來親自試，珠球到處玉蹄知。<br>殿頭宣賜連催上，未解紅纓不敢騎。<br>老作三公經獻壽，臨時猶自語差池。<br>私從班裏來長跪，捧上金杯便合儀。<br>四海無波乞放閑，三封手疏犯龍顏。<br>他時若有邊塵動，不待天書自出山。<br>胡馬悠悠未盡歸，玉關猶隔吐蕃旗。<br>老臣一表求高臥，邊事從今欲問誰。<br>威容難畫改頻頻，眉目分毫恐不真。<br>有詔別圖書閣上，先教粉本定風神。<br>重賜弓刀內宴回，看人城外滿樓臺。<br>君臣不作多時別，收盡邊旗當日來。<br></p></body></html>