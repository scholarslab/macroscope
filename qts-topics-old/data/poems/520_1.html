<!DOCTYPE HTML>
<html lang="en-US">
  <head>
    <meta charset="UTF-8">
    <title>520_1: 《感懷詩一首（時滄州用兵）》杜牧</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>520_1: 《感懷詩一首（時滄州用兵）》杜牧</p>
        <p>高文會隋季，提劍徇天意。扶持萬代人，步驟三皇地。<br>聖雲繼之神，神仍用文治。德澤酌生靈，沉酣熏骨髓。<br>旄頭騎箕尾，風塵薊門起。胡兵殺漢兵，屍滿咸陽市。<br>宣皇走豪傑，談笑開中否。蟠聯兩河間，燼萌終不弭。<br>號為精兵處，齊蔡燕趙魏。合環千里疆，爭為一家事。<br>逆子嫁虜孫，西鄰聘東裏。急熱同手足，唱和如宮征。<br>法制自作為，禮文爭僭擬。壓階螭鬥角，畫屋龍交尾。<br>署紙日替名，分財賞稱賜。刳隍萬尋，繚垣疊千雉。<br>誓將付孱孫，血絕然方已。九廟仗神靈，四海為輸委。<br>如何七十年，汗赩含羞恥。韓彭不再生，英衛皆為鬼。<br>凶門爪牙輩，穰穰如兒戲。累聖但日籲，閫外將誰寄。<br>屯田數十萬，堤防常懾惴。急征赴軍須，厚賦資兇器。<br>因隳畫一法，且逐隨時利。流品極蒙尨，網羅漸離弛。<br>夷狄日開張，黎元愈憔悴。邈矣遠太平，蕭然盡煩費。<br>至於貞元末，風流恣綺靡。艱極泰循來，元和聖天子。<br>元和聖天子，英明湯武上。茅茨覆宮殿，封章綻帷帳。<br>伍旅拔雄兒，夢卜庸真相。勃雲走轟霆，河南一平蕩。<br>繼于長慶初，燕趙終舁繈。攜妻負子來，北闕爭頓顙。<br>故老撫兒孫，爾生今有望。茹鯁喉尚隘，負重力未壯。<br>坐幄無奇兵，吞舟漏疏網。骨添薊垣沙，血漲滹沱浪。<br>只雲徒有征，安能問無狀。一日五諸侯，奔亡如鳥往。<br>取之難梯天，失之易反掌。蒼然太行路，翦翦還榛莽。<br>關西賤男子，誓肉虜杯羹。請數系虜事，誰其為我聽。<br>蕩蕩乾坤大，曈曈日月明。叱起文武業，可以豁洪溟。<br>安得封域內，長有扈苗征。七十裏百里，彼亦何嘗爭。<br>往往念所至，得醉愁蘇醒。韜舌辱壯心，叫閽無助聲。<br>聊書感懷韻，焚之遺賈生。<br></p></body></html>