<!DOCTYPE HTML>
<html lang="en-US">
  <head>
    <meta charset="UTF-8">
    <title>218_32: 《幹元中寓居同穀縣，作歌七首》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>218_32: 《幹元中寓居同穀縣，作歌七首》杜甫</p>
        <p>有客有客字子美，白頭亂髮垂過耳。歲拾橡栗隨狙公，<br>天寒日暮山谷裏。中原無書歸不得，手腳凍皴皮肉死。<br>嗚呼一歌兮歌已哀，悲風為我從天來。<br>長鑱長鑱白木柄，我生托子以為命。黃精無苗山雪盛，<br>短衣數挽不掩脛。此時與子空歸來，男呻女吟四壁靜。<br>嗚呼二歌兮歌始放，鄰里為我色惆悵。<br>有弟有弟在遠方，三人各瘦何人強。生別輾轉不相見，<br>胡塵暗天道路長。東飛鴐鵝後鶖鶬，安得送我置汝旁。<br>嗚呼三歌兮歌三發，汝歸何處收兄骨。<br>有妹有妹在鐘離，良人早歿諸孤癡。長淮浪高蛟龍怒，<br>十年不見來何時。扁舟欲往箭滿眼，杳杳南國多旌旗。<br>嗚呼四歌兮歌四奏，林猿為我啼清晝。<br>四山多風溪水急，寒雨颯颯枯樹濕。黃蒿古城雲不開，<br>白狐跳樑黃狐立。我生何為在窮穀，中夜起坐萬感集。<br>嗚呼五歌兮歌正長，魂招不來歸故鄉。<br>南有龍兮在山湫，古木巃嵸枝相樛。木葉黃落龍正蟄，<br>蝮蛇東來水上游。我行怪此安敢出，拔劍欲斬且複休。<br>嗚呼六歌兮歌思遲，溪壑為我回春姿。<br>男兒生不成名身已老，三年饑走荒山道。長安卿相多少年，<br>富貴應須致身早。山中儒生舊相識，但話宿昔傷懷抱。<br>嗚呼七歌兮悄終曲，仰視皇天白日速。<br></p></body></html>