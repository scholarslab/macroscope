<!DOCTYPE HTML>
<html lang="en-US">
  <head>
    <meta charset="UTF-8">
    <title>266_34: 《送從兄使新羅》顧況</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>266_34: 《送從兄使新羅》顧況</p>
        <p>六氣銅渾轉，三光玉律調。河宮清奉贐，海岳晏來朝。<br>地絕提封入，天平賜貢饒。揚威輕破虜，柔服恥征遼。<br>曙色黃金闕，寒聲白鷺潮。樓船非習戰，驄馬是嘉招。<br>帝女飛銜石，鮫人賣淚綃。管甯雖不偶，徐市倘相邀。<br>獨島緣空翠，孤霞上泬寥。蟾蜍同漢月，螮蝀異秦橋。<br>水豹橫吹浪，花鷹迥拂霄。晨裝淩莽渺，夜泊記招搖。<br>幾路通員嶠，何山是沃焦。颶風晴汩起，陰火暝潛燒。<br>鬢髮成新髻，人參長舊苗。扶桑銜日近，析木帶津遙。<br>夢向愁中積，魂當別處銷。臨川思結網，見彈欲求鴞。<br>共散羲和曆，誰差甲子朝。滄波伏忠信，譯語辨謳謠。<br>疊鼓鯨鱗隱，陰帆鷁首飄。南溟垂大翼，西海飲文鰩。<br>指景尋靈草，排雲聽洞簫。封侯萬裏外，未肯後班超。<br></p></body></html>