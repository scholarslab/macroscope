<!DOCTYPE HTML>
<html lang="en-US">
  <head>
    <meta charset="UTF-8">
    <title>761_3: 《貫休應夢羅漢畫歌（一作禪月大師歌）》歐陽炯</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>761_3: 《貫休應夢羅漢畫歌（一作禪月大師歌）》歐陽炯</p>
        <p>西嶽高僧名貫休，孤情峭拔淩清秋。天教水墨畫羅漢，<br>魁岸古容生筆頭。時捎大絹泥高壁，閉目焚香坐禪室。<br>忽然夢裏見真儀，脫下袈裟點神筆。高握節腕當空擲，<br>窸窣毫端任狂逸。逡巡便是兩三軀，不似畫工虛費日。<br>怪石安拂嵌複枯，真僧列坐連跏趺。形如瘦鶴精神健，<br>頂似伏犀頭骨粗。倚松根，傍岩縫，曲錄腰身長欲動。<br>看經弟子擬聞聲，瞌睡山童疑有夢。不知夏臘幾多年，<br>一手支頤偏袒肩。口開或若共人語，身定複疑初坐禪。<br>案前臥象低垂鼻，崖畔戲猿斜展臂。芭蕉花裏刷輕紅，<br>苔蘚文中暈深翠。硬筇杖，矮松床，雪色眉毛一寸長。<br>繩開梵夾兩三片，線補衲衣千萬行。林間亂葉紛紛墮，<br>一印殘香斷煙火。皮穿木屐不曾拖，筍織蒲團鎮長坐。<br>休公休公逸藝無人加，聲譽喧喧遍海涯。五七字句一千首，<br>大小篆書三十家。唐朝歷歷多名士，蕭子雲兼吳道子。<br>若將書畫比休公，只恐當時浪生死。<br>休公休公始自江南來入秦，於今到蜀無交親。<br>詩名畫手皆奇絕，覷你凡人爭是人。瓦棺寺裏維摩詰，<br>舍衛城中辟支佛。若將此畫比量看，總在人間為第一。<br></p></body></html>