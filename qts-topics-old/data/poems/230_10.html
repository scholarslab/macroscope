<!DOCTYPE HTML>
<html lang="en-US">
  <head>
    <meta charset="UTF-8">
    <title>230_10: 《複愁十二首》杜甫</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>230_10: 《複愁十二首》杜甫</p>
        <p>人煙生處僻，虎跡過新蹄。野鶻翻窺草，村船逆上溪。<br>釣艇收緡盡，昏鴉接翅歸。月生初學扇，雲細不成衣。<br>萬國尚防寇，故園今若何。昔歸相識少，早已戰場多。<br>身覺省郎在，家須農事歸。年深荒草徑，老恐失柴扉。<br>金絲鏤箭鏃，皂尾制旗竿。一自風塵起，猶嗟行路難。<br>胡虜何曾盛，干戈不肯休。閭閻聽小子，談話覓封侯。<br>貞觀銅牙弩，開元錦獸張。花門小前好，此物棄沙場。<br>今日翔麟馬，先宜駕鼓車。無勞問河北，諸將覺榮華。<br>任轉江淮粟，休添苑囿兵。由來貔虎士，不滿鳳凰城。<br>江上亦秋色，火雲終不移。巫山猶錦樹，南國且黃鸝。<br>每恨陶彭澤，無錢對菊花。如今九日至，自覺酒須賒。<br>病減詩仍拙，吟多意有餘。莫看江總老，猶被賞時魚。<br></p></body></html>