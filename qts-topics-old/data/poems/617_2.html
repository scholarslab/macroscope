<!DOCTYPE HTML>
<html lang="en-US">
  <head>
    <meta charset="UTF-8">
    <title>617_2: 《襲美先輩以龜蒙所獻五百言既蒙見和複示榮唱…用伸酬謝》陸龜蒙</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>617_2: 《襲美先輩以龜蒙所獻五百言既蒙見和複示榮唱…用伸酬謝》陸龜蒙</p>
        <p>洪範分九疇，轉成天下規。河圖孕八卦，煥作玄中奇。<br>先開否臧源，次築經緯基。粵若魯聖出，正當周德衰。<br>越疆必載質，曆國將扶危。諸侯恣崛強，王室方陵遲。<br>歌鳳時不偶，獲麟心益悲。始嗟吾道窮，竟使空言垂。<br>首贊五十易，又刪三百詩。遂令篇籍光，可並日月姿。<br>向非筆削功，未必無瑕疵。迨至夫子沒，微言散如枝。<br>所宗既不同，所得亦異宜。名法在深刻，虛玄至希夷。<br>自從戰伐來，一派縱橫馳。寒穀生豔木，沸潭結流澌。<br>驚奔失壯士，好惡隨纖兒。嬴氏並六合，勢尊丞相斯。<br>加於挾書律，盡取坑焚之。南勒會稽頌，北恢胡亥阺。<br>猶懷遍巡狩，不暇親維持。及漢文景後，鴻生方摫。<br>簸揚堯舜風，反作三代吹。飄颻四百載，左右為藩籬。<br>鄴下曹父子，獵賢甚熊羆。發論若霞駁，裁詩如錦摛。<br>徐王應劉輩，頭角鹹相衰。或有妙絕賞，或為獨步推。<br>或許潤色美，或嫌詆訶癡。倏以中利病，且非混醇醨。<br>雅當乎魏文，麗矣哉陳思。不肯少選妄，恐貽後世嗤。<br>吾祖仗才力，革車蒙虎皮。手持一白旄，直向文場麾。<br>輕若脫鉗釱，豁如抽扊扅。精鋼不足利，騕褭何勞追。<br>大可罩山嶽，微堪析毫釐。十體免負贅，百家鹹起痿。<br>爭入鬼神奧，不容天地私。一篇邁華藻，萬古無孑遺。<br>刻鵠尚未已，雕龍奮而為。劉生吐英辯，上下窮高卑。<br>下臻宋與齊，上指軒從羲。豈但標八索，殆將包兩儀。<br>人謠洞野老，騷怨明湘累。立本以致詰，驅宏來抵隵。<br>清如朔雪嚴，緩若春煙羸。或欲開戶牖，或將飾纓緌。<br>雖非倚天劍，亦是囊中錐。皆由內史意，致得東莞詞。<br>梁元盡索虜，後主終亡隋。哀音但浮脆，豈望分雄雌。<br>吾唐揖讓初，陛列森咎夔。作頌媲吉甫，直言過祖伊。<br>明皇踐中日，墨客肩參差。嶽淨秀擢削，海寒光陸離。<br>皆能取穴鳳，盡擬乘雲螭。邇來二十祀，俊造相追隨。<br>餘生落其下，亦值文明時。少小不好弄，逡巡奉弓箕。<br>雖然苦貧賤，未省親嚅。秋倚抱風桂，曉烹承露葵。<br>窮年只敗袍，積日無晨炊。遠訪賣藥客，閑尋捕魚師。<br>歸來蠹編上，得以含情窺。抗韻吟比雅，覃思念棿摛。<br>因知昭明前，剖石呈清琪。又嗟昭明後，敗葉埋芳蕤。<br>縱有月旦評，未能天下知。徒為強貔豹，不免參狐狸。<br>誰蹇行地足，誰抽刺天鬐。誰作河畔草，誰為洞中芝。<br>誰若靈囿鹿，誰猶清廟犧。誰輕如鴻毛，誰密如凝脂。<br>誰比蜀嚴靜，誰方巴賨貲。誰能釣抃鼇，誰能灼神龜。<br>誰背如水火，誰同若塤篪。誰可作梁棟，誰敢驅穀蠡。<br>用此常不快，無人動交鈹。空消病裏骨，枉白愁中髭。<br>鹿門先生才，大小無不怡。就彼六籍內，說詩直解頤。<br>顧我迷未遠，開懷潰其疑。初開鑿本源，漸乃疏旁支。<br>邃古派氾濫，皇朝光赫曦。揣摩是非際，一一如襟期。<br>李杜氣不易，孟陳節難移。信知君子言，可並神明蓍。<br>枯腐尚求律，膏肓猶謁醫。況將太牢味，見啖逋懸饑。<br>今來置家地，正枕吳江湄。餌薄鉤不曲，跫然守空坻。<br>嘿坐無影響，唯君款茅茨。抽書亂簽帙，酌茗煩甌。<br>或伴補缺砌，或偕詣荒祠。孤筇倚煙蔓，細木橫風漪。<br>觸雨妨扉屨，臨流泥江蘺。既狎野人調，甘為豪士訾。<br>不敢負建鼓，唯憂掉降旗。希君念餘勇，挽袖登文陴。<br></p></body></html>