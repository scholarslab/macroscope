<!DOCTYPE HTML>
<html lang="en-US">
  <head>
    <meta charset="UTF-8">
    <title>86_65: 《安樂郡主花燭行》張說</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>86_65: 《安樂郡主花燭行》張說</p>
        <p>青宮朱邸翊皇闈，玉葉瓊蕤發紫微。姬姜本來舅甥國，<br>蔔筮俱道鳳凰飛。星昴殷冬獻吉日，夭桃穠李遙相匹。<br>鸞車鳳傳王子來，龍樓月殿天孫出。平臺火樹連上陽，<br>紫炬紅輪十二行。丹爐飛鐵馳炎焰，炎霞爍電吐明光。<br>綠輧紺幰紛如霧，節鼓清笳前啟路。城隅靡靡稍東還，<br>橋上鱗鱗轉南渡。五方觀者聚中京，四合塵煙漲洛城。<br>商女香車珠結網，天人寶馬玉繁纓。百壺淥酒千斤肉，<br>大道連延障錦軸。先祝聖人壽萬年，複禱宜家承百祿。<br>珊瑚刻盤青玉尊，因之假道入梁園。梁園山竹凝雲漢，<br>仰望高樓在天半。翠幕蘭堂蘇合熏，珠簾掛戶水波紋。<br>別起芙蓉織成帳，金縷鴛鴦兩相向。罽茵飾地承雕履，<br>花燭分階移錦帳。織女西垂隱燭臺，雙童連縷合歡杯。<br>藹藹綺庭嬪從列，娥娥紅粉扇中開。黃金兩印雙花綬，<br>富貴婚姻古無有。清歌棠棣美王姬，流化邦人正夫婦。<br></p></body></html>