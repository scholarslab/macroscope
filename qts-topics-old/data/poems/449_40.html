<!DOCTYPE HTML>
<html lang="en-US">
  <head>
    <meta charset="UTF-8">
    <title>449_40: 《和春深二十首》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>449_40: 《和春深二十首》白居易</p>
        <p>何處春深好，春深富貴家。馬為中路鳥，妓作後庭花。<br>羅綺驅論隊，金銀用斷車。眼前何所苦，唯苦日西斜。<br>何處春深好，春深貧賤家。荒涼三徑草，冷落四鄰花。<br>奴困歸傭力，妻愁出賃車。途窮平路險，舉足劇褒斜。<br>何處春深好，春深執政家。鳳池添硯水，雞樹落衣花。<br>詔借當衢宅，恩容上殿車。延英開對久，門與日西斜。<br>何處春深好，春深方鎮家。通犀排帶胯，瑞鶻勘袍花。<br>飛絮沖球馬，垂楊拂妓車。戎裝拜春設，左握寶刀斜。<br>何處春深好，春深刺史家。陰繁棠布葉，岐秀麥分花。<br>五匹鳴珂馬，雙輪畫軾車。和風引行樂，葉葉隼旟斜。<br>何處春深好，春深學士家。鳳書裁五色，馬鬣剪三花。<br>蠟炬開明火，銀台賜物車。相逢不敢揖，彼此帽低斜。<br>何處春深好，春深女學家。慣看溫室樹，飽識浴堂花。<br>禦印提隨仗，香箋把下車。宋家宮樣髻，一片綠雲斜。<br>何處春深好，春深禦史家。絮縈驄馬尾，蝶繞繡衣花。<br>破柱行持斧，埋輪立駐車。入班遙認得，魚貫一行斜。<br>何處春深好，春深遷客家。一杯寒食酒，萬里故園花。<br>炎瘴蒸如火，光陰走似車。為憂鵩鳥至，只恐日光斜。<br>何處春深好，春深經業家。唯求太常第，不管曲江花。<br>折桂名慚郤，收螢志慕車。官場泥補處，最怕寸陰斜。<br>何處春深好，春深隱士家。野衣裁薜葉，山飯曬松花。<br>蘭索紉幽佩，蒲輪駐軟車。林間箕踞坐，白眼向人斜。<br>何處春深好，春深漁父家。松灣隨棹月，桃浦落船花。<br>投餌移輕楫，牽輪轉小車。蕭蕭蘆葉裏，風起釣絲斜。<br>何處春深好，春深潮戶家。濤翻三月雪，浪噴四時花。<br>曳練馳千馬，驚雷走萬車。餘波落何處，江轉富陽斜。<br>何處春深好，春深痛飲家。十分杯裏物，五色眼前花。<br>餔歠眠糟甕，流涎見麹車。中山一沉醉，千度日西斜。<br>何處春深好，春深上巳家。蘭亭席上酒，曲洛岸邊花。<br>弄水游童棹，湔裾小婦車。齊橈爭渡處，一匹錦標斜。<br>何處春深好，春深寒食家。玲瓏鏤雞子，宛轉彩球花。<br>碧草追遊騎，紅塵拜掃車。秋千細腰女，搖曳逐風斜。<br>何處春深好，春深博弈家。一先爭破眼，六聚鬥成花。<br>鼓應投壺馬，兵沖象戲車。彈棋局上事，最妙是長斜。<br>何處春深好，春深嫁女家。紫排襦上雉，黃帖鬢邊花。<br>轉燭初移障，鳴環欲上車。青衣傳氈褥，錦繡一條斜。<br>何處春深好，春深娶婦家。兩行籠裏燭，一樹扇間花。<br>賓拜登華席，親迎障幰車。催妝詩未了，星斗漸傾斜。<br>何處春深好，春深妓女家。眉欺楊柳葉，裙妒石榴花。<br>蘭麝熏行被，金銅釘坐車。杭州蘇小小，人道最夭斜。<br></p></body></html>