<!DOCTYPE HTML>
<html lang="en-US">
  <head>
    <meta charset="UTF-8">
    <title>350_16: 《視民詩》柳宗元</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>350_16: 《視民詩》柳宗元</p>
        <p>帝視民情，匪幽匪明。慘或在腹，已如色聲。亦無動威，<br>亦無止力。弗動弗止，惟民之極。帝懷民視，乃降明德，<br>乃生明翼。明翼者何？乃房乃杜。惟房與杜，實為民路。<br>乃定天子，乃開萬國。萬國既分，乃釋蠹民，乃學與仕，<br>乃播與食，乃器與用，乃貨與通。有作有遷，無遷無作。<br>士實蕩蕩，農實董董，工實濛濛，賈實融融。左右惟一，<br>出入惟同。攝儀以引，以遵以肆。其風既流，品物載休。<br>品物載休，惟天子守，乃二公之久。惟天子明，<br>乃二公之成。惟百辟正，乃二公之令。惟百辟穀，<br>乃二公之祿。二公行矣，弗敢憂縱。是獲憂共，<br>二公居矣。弗敢泰止，是獲泰已。既柔一德，四夷是則。<br>四夷是則，永懷不忒。<br></p></body></html>