<!DOCTYPE HTML>
<html lang="en-US">
  <head>
    <meta charset="UTF-8">
    <title>425_1: 《續古詩十首》白居易</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>425_1: 《續古詩十首》白居易</p>
        <p>戚戚複戚戚，送君遠行役。行役非中原，海外黃沙磧。<br>伶俜獨居妾，迢遞長征客。君望功名歸，妾憂生死隔。<br>誰家無夫婦，何人不離坼。所恨薄命身，嫁遲別日迫。<br>妾身有存歿，妾心無改易。生作閨中婦，死作山頭石。<br>掩淚別鄉里，飄颻將遠行。茫茫綠野中，春盡孤客情。<br>驅馬上丘隴，高低路不平。風吹棠梨花，啼鳥時一聲。<br>古墓何代人，不知姓與名。化作路傍土，年年春草生。<br>感彼忽自悟，今我何營營。<br>朝采山上薇，暮采山上薇。歲晏薇亦盡，饑來何所為。<br>坐飲白石水，手把青松枝。擊節獨長歌，其聲清且悲。<br>櫪馬非不肥，所苦常縶維。豢豕非不飽，所憂竟為犧。<br>行行歌此曲，以慰常苦饑。<br>雨露長纖草，山苗高入雲。風雪折勁木，澗松摧為薪。<br>風摧此何意，雨長彼何因。百丈澗底死，寸莖山上春。<br>可憐苦節士，感此涕盈巾。<br>窈窕雙鬟女，容德俱如玉。晝居不逾閾，夜行常秉燭。<br>氣如含露蘭，心如貫霜竹。宜當備嬪禦，胡為守幽獨。<br>無媒不得選，年忽過三六。歲暮望漢宮，誰在黃金屋。<br>邯鄲進倡女，能唱黃花曲。一曲稱君心，恩榮連九族。<br>棲棲遠方士，讀書三十年。業成無知己，徒步來入關。<br>長安多王侯，英俊競攀援。幸隨眾賓末，得廁門館間。<br>東閣有旨酒，中堂有管弦。何為向隅客，對此不開顏。<br>富貴無是非，主人終日歡。貧賤多悔尤，客子中夜歎。<br>歸去複歸去，故鄉貧亦安。<br>涼風飄嘉樹，日夜減芳華。下有感秋婦，攀條苦悲嗟。<br>我本幽閒女，結髮事豪家。豪家多婢僕，門內頗驕奢。<br>良人近封侯，出入鳴玉珂。自從富貴來，恩薄讒言多。<br>塚婦獨守禮，群妾互奇邪。但信言有玷，不察心無瑕。<br>容光未銷歇，歡愛忽蹉跎。何意掌上玉，化為眼中砂。<br>盈盈一尺水，浩浩千丈河。勿言小大異，隨分有風波。<br>閨房猶複爾，邦國當如何。<br>心亦無所迫，身亦無所拘。何為腸中氣，鬱鬱不得舒。<br>不舒良有以，同心久離居。五年不見面，三年不得書。<br>念此令人老，抱膝坐長籲。豈無盈尊酒，非君誰與娛。<br>攬衣出門行，游觀繞林渠。澹澹春水暖，東風生綠蒲。<br>上有和鳴雁，下有掉尾魚。飛沉一何樂，鱗羽各有徒。<br>而我方獨處，不與之子俱。顧彼自傷己，禽魚之不如。<br>出遊欲遣憂，孰知憂有餘。<br>春旦日初出，曈曈耀晨輝。草木照未遠，浮雲已蔽之。<br>天地黯以晦，當午如昏時。雖有東南風，力微不能吹。<br>中園何所有，滿地青青葵。陽光委雲上，傾心欲何依。<br></p></body></html>