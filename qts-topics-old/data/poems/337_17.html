<!DOCTYPE HTML>
<html lang="en-US">
  <head>
    <meta charset="UTF-8">
    <title>337_17: 《答張徹（愈為四門博士時作張徹愈門下士又愈之從子婿）》韓愈</title>
    <style>
      html *
      {
           font-size: 1em !important;
           color: #000 !important;
           font-family: Arial !important;
      }
    </style>
  </head>
  <body><p>337_17: 《答張徹（愈為四門博士時作張徹愈門下士又愈之從子婿）》韓愈</p>
        <p>辱贈不知報，我歌爾其聆。首敘始識面，次言後分形。<br>道途綿萬里，日月垂十齡。浚郊避兵亂，睢岸連門停。<br>肝膽一古劍，波濤兩浮萍。漬墨竄舊史，磨丹注前經。<br>義苑手秘寶，文堂耳驚霆。暄晨躡露舄，暑夕眠風欞。<br>結友子讓抗，請師我慚丁。初味猶啖蔗，遂通斯建瓴。<br>搜奇日有富，嗜善心無寧。石樑平侹侹，沙水光泠泠。<br>乘枯摘野豔，沈細抽潛腥。遊寺去陟巘，尋徑返穿汀。<br>緣雲竹竦竦，失路麻冥冥。淫潦忽翻野，平蕪眇開溟。<br>防泄塹夜塞，懼沖城晝扃。及去事戎轡，相逢宴軍伶。<br>觥秋縱兀兀，獵旦馳駉駉。從賦始分手，朝京忽同舲。<br>急時促暗棹，戀月留虛亭。畢事驅傳馬，安居守窗螢。<br>梅花灞水別，宮燭驪山醒。省選逮投足，鄉賓尚摧翎。<br>塵祛又一摻，淚眥還雙熒。洛邑得休告，華山窮絕陘。<br>倚岩睨海浪，引袖拂天星。日駕此回轄，金神所司刑。<br>泉紳拖修白，石劍攢高青。磴蘚澾拳局，梯飆颭伶俜。<br>悔狂已咋指，垂誡仍鐫銘。峨豸忝備列，伏蒲愧分涇。<br>微誠慕橫草，瑣力摧撞筳。疊雪走商嶺，飛波航洞庭。<br>下險疑墮井，守官類拘囹。荒餐茹獠蠱，幽夢感湘靈。<br>刺史肅蓍蔡，吏人沸蝗螟。點綴簿上字，趨蹌合前鈴。<br>賴其飽山水，得以娛瞻聽。紫樹雕斐亹，碧流滴瓏玲。<br>映波鋪遠錦，插地列長屏。愁狖酸骨死，怪花醉魂馨。<br>潛苞絳實坼，幽乳翠毛零。赦行五百里，月變三十蓂。<br>漸階群振鷺，入學誨螟蛉。蘋甘謝鳴鹿，罍滿慚罄瓶。<br>冏冏抱瑚璉，飛飛聯鶺鴒。魚鬣欲脫背，虯光先照硎。<br>豈獨出丑類，方當動朝廷。勤來得晤語，勿憚宿寒廳。<br></p></body></html>